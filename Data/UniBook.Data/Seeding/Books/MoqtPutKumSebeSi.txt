Ървин Ялом

Моят път към себе си

Мемоарите на един психиатър
 

В памет на родителите ми Рут и Бенджамин Ялом
и сестра ми Джийн Роуз

 
ПЪРВА ГЛАВА. 
РАЖДАНЕТО НА ЕМПАТИЯТА
 
 
Събуждам се в три часа през нощта, плача, заровил лице във въз­глав­ницата. Тихо, за да не безпокоя Мерилин, се измък­вам от леглото и отивам в банята, подсушавам очите си и след­вам инструкциите, които вече петдесет години давам на своите пациенти: затвори очи, превърти назад лентата на съновидение­то и запиши видяното.

На десет, може би единайсет години съм. Спускам се с колелото по дългия склон на хълма близо до дома ни. Виждам едно момиче на име Алис седнала на верандата на своя дом. Тя изглежда малко по-голяма от мен и е симпатична, въпреки че лицето ѝ е покрито с червени пъпки. Минавайки покрай нея, аз ѝ подвиквам от колелото:
– Здравей, шарка!
Внезапно някакъв мъж, ужасно едър и силен наглед, застава пред велосипеда ми и хващайки кормилото, го спира. Досещам се, че това е бащата на Алис. С висок глас той ми казва:
– Хей, ти, както и да ти е името, искам да помислиш малко – стига да можеш – и да ми отговориш на един въпрос. Припомни си какво извика току-що на дъщеря ми и ми кажи: как се чувства сега Алис?
Прекалено уплашен съм, за да му отговоря.
– Хайде де! Ти си хлапето на Блумингдейл (бакалията на баща ми се казваше „Блумингдейл маркет“ и много клиенти смятаха, че фамилията ни е Блумингдейл), об­залагам се, че си умно еврейче. Предположи как се чув­ства Алис, когато я наричаш така.
Треперя. Изгубил съм и ума, и дума от страх.
– Добре, добре. Успокой се. Ще те питам нещо по-просто. Как мислиш: по-добре или по-зле се почувства Алис от думите ти?
Способен съм единствено да смотолевя:
– Не знам.
– В момента не можеш да мислиш както трябва, а? Ще ти помогна малко. Представи си, че аз забележа някакъв твой недостатък и всеки път, като те видя, ти подвиквам нещо обидно за него. – Той се взира в мен. – Да кажем, засъхнал сопол в ноздрата. Би ли ти харесало да ти викам „сополанко“? Лявото ти ухо е по-голямо от дясното. Представи си всеки път да ти подвиквам: „Хей, ушко“. Или пък „еврейче“. Да, „еврейче“? Би ли ти харе­сало?
В съня си давам сметка, че не за първи път правя това. Ден след ден, минавайки покрай тази къща с коле­лото, съм подвиквал тези думи на Алис, опитвайки се да завържа разговор, да се сприятеля с нея. И всеки път, когато съм ѝ казвал: „Здравей, шарка“, аз съм я нараня­вал, обиждал съм я. Ужасен съм – от обидата, която съм нанасял всеки път, и от факта, че не съм го осъзна­вал.
Когато баща ѝ ме пуска, Алис слиза по стълбите на верандата и с тих глас ме пита:
– Искаш ли да се качиш да поиграем?
Поглежда баща си. Той кимва.
– Чувствам се ужасно – отвръщам. – Срам ме е, толкова ме е срам. Не мога, не мога, не мога...
 
От ранното юношество винаги чета преди заспиване и през последните две седмици чета книгата „По-добрите ангели на нашата природа“ от Стивън Пинкър. Тази вечер преди сънови­дението бях прочел глава, занимаваща се с възхода на емпатията през епохата на Просвещението. В нея се разясняваше как подемът на романовия жанр, и особено на британските еписто­ларни романи като „Клариса“ и „Памела“1, може би е изиграл роля за снижаването на насилието и жестокостта, помагайки ни да преживяваме света от чужда гледна точка. Бях угасил свет­лината около полунощ и няколко часа по-късно се събудих от кошмара за Алис.
 
Съумял да се успокоя, аз се връщам в леглото, но не мога да заспя дълго време, размишлявайки колко удивително е, че този отколешен абсцес, този вече седемдесет и три годишен мехур, изпълнен с вина, изведнъж се беше пръснал. Наистина сега си спомням как като дванайсетгодишен минавах с велосипеда по­край дома на Алис и ѝ подвиквах: „Хей, шарка!“, полагайки някакво жестоко, до болка лишено от емпатия усилие да при­влека вниманието ѝ. Баща ѝ никога не ме е спирал, но днес, на осемдесет и пет годишна възраст, докато лежа в леглото и се съвземам от кошмара, аз си представям как се е чувствала тя и каква травма може би съм ѝ нанесъл. Прости ми, Алис.

ВТОРА ГЛАВА. 
В ТЪРСЕНЕ НА НАСТАВНИК
 
Майкъл, шейсет и пет годишен физик, е последният ми пациент за деня. Преди двайсет години проведохме две­годишна терапия и оттогава не бях получавал никаква вест от него. Преди няколко дни той ми изпрати имейл, който гласеше: „Трябва да се срещнем. Материалът от линка събуди някои стари неща – и добри, и лоши“. Материалът бе от „Ню Йорк Таймс“ и в него прочетох, че Майкъл наскоро бе спечелил голяма между­народна награда за наука.
Той заема мястото си в кабинета ми и аз повеждам разговор:
– Майкъл, от имейла ти разбрах, че се нуждаеш от помощ. Съжалявам да разбера, че си в затруднение, но същевременно се радвам да те видя и те поздравявам за наградата. Често се питах как върви животът ти.
– Благодаря за хубавите думи. – Майкъл оглежда кабинета. Той е жилест, енергичен, почти изцяло оплешивял, висок около метър и осемдесет мъж, чиито блестящи кафяви очи излъчват знание и увереност. – Преустроил си кабинета си? Тези столове преди бяха ей там? Нали?
– Да, пренареждам го през четвърт век.
Той се усмихва.
– Е, видя ли материала?
Кимвам.
– Вероятно се досещаш какво последва: прилив на гордост, съвсем кратко­траен, а след това неспирни вълни на тревожна неувереност в себе си. Все старият проблем – дълбоко вътре аз съм празен човек.
– Да се залавяме направо с него.
В остатъка от сесията си припомняме основните факти: не­образованите родители, имигранти от ирландски произход, живота в нюйоркските общежития, неудовлетворителното ос­новно образование, липсата на значим наставник. Надълго ми разказа колко завиждал на онези, които някой взимал под кри­лото си и напътствал, докато той трябвало да работи безкрайно и да изкарва възможно най-високи оценки просто за да бъде забелязан. Трябвало да се изгражда сам.
– Да – казвам, – съзнанието, че се изграждаш сам, е извор на голяма гордост, но също така поражда усещането за липса на опора. Познавам множество надарени деца на имигранти, които се чувстват като лилии по повърхността на блато – красиви цветове, но без дълбоки корени.
Майкъл се сеща, че съм му казвал същото преди години, и се радва, че съм му го припомнил. Уговаряме се да се срещнем още два пъти и той споделя, че вече се чувства по-добре.
С Майкъл винаги съм работил добре. Установихме добър контакт още в първата среща и няколко пъти ми е казвал, че ме чувства като единствения човек, който наистина го разбира. В първата година от терапията той говореше много за неизясне­ната си идентичност. Бил ли е действително отличният ученик, засенчващ всички останали? Или е бил лентяй, който е убивал времето с хазартни игри или празни приказки с приятели?
Веднъж, когато пак подхвана тази тема, му разказах една случка от дипломирането си от гимназията „Рузвелт“ във Вашингтон. От една страна, ми бе съобщено, че на церемонията ще ми бъде присъдена наградата за гражданска отговорност на гимназията. Но пък през последната година бях въртял малка игра с бейзболни залози: предлагах печалба с коефициент 10/1 на онзи, който опровергае твърдението ми, че кои да са трима играчи в даден ден няма да отбележат общо шест хита. Коефи­циентът работеше в моя полза, печелех отлично и винаги имах пари да купувам дамски аксесоари за Мерилин Кьоник, моята сериозна приятелка. Няколко дни преди дипломирането обаче загубих букмейкърския си бележник. Къде ли беше? Като обез­умял го търсих навсякъде до самото начало на церемонията. Дори след като чух името си по уредбата и се качих на подиума, треперех, питайки се дали ще бъда отличен като надежден граж­данин от випуск 1949 г. на гимназията „Рузвелт“, или ще бъда изгонен заради хазартна дейност?
Когато разказах тази история на Майкъл, той се смя от сър­це и отбеляза:
– Психиатър съвсем по моя вкус.
 
След като нахвърлям бележките си за сесията, обличам еже­дневните си дрехи, обувам маратонките и изкарвам велосипеда от гаража. На осемдесет и четири години вече отдавна съм ос­тавил тениса и джогинга в миналото, но почти всеки ден карам велосипед по една алея близо до къщи. Първо минавам през парк, където обикновено има много майки с детски колички, а деца играят на фризби и се катерят по свръхмодерни катерушки, след което прекосявам грубия дървен мост над потока Матадеро Крийк и изкачвам малък хълм, който с всяка изминала година сякаш става все по-стръмен. Прехвърляйки билото, спирам да въртя педалите и започвам дълго спускане по инерция. Обичам да усещам как топлият въздух облъхва лицето ми. Единствено в тези моменти съм способен да разбера твърденията на своите приятели будисти, че умеят да изпразват ума си и да се наслаж­дават на самото съществуване. Но безметежността е винаги краткотрайна и днес нейде зад кулисите на съзнанието си дола­вям шумоленето на една фантазия, която се готви да излезе на преден план. Това е сцена, която съм си представял множество, може би стотици пъти в дългия си живот. В продължение на няколко седмици фантазията сякаш бе заспала, но съжаленията на Майкъл относно липсата на наставници я разбуждат.
 
Мъж с бяла риза, вратовръзка и летен костюм, със сла­мена шапка на глава и с куфарче в ръка влиза в скромна­та бакалничка на баща ми. Аз не присъствам в сцената: наблюдавам всичко, сякаш съм се издигнал някъде близо до тавана. Не познавам посетителя, но знам, че е влия­телен човек. Може би директорът на моето основно училище. Горещ юлски ден е и той изважда кърпичка, за да избърше челото си, след което се обръща към баща ми:
– Трябва да обсъдя с вас един важен въпрос, касаещ сина ви Ървин.
Баща ми е стреснат, обзет от тревога – никога преди не му се е случвало нещо подобно. Понеже амери­канската култура така и не успя да ги асимилира, роди­телите ми се чувстваха спокойни единствено в компа­нията на себеподобни – други евреи, емигрирали заедно с тях от Русия.
Въпреки че в магазинчето има клиенти, които тряб­ва да бъдат обслужени, баща ми е наясно, че този човек не трябва да бъде каран да чака. Затова се обажда по телефона на майка ми – живеем в малък апартамент над самия магазин – и на идиш ѝ казва бързо да слезе. След няколко минути тя се появява и започва чевръсто да обслужва клиентите, а баща ми отвежда непознатия в складчето отзад. Двамата сядат на каси с празни би­рени бутилки и започват да разговарят. За щастие не претичва пито един плъх или хлебарка. Баща ми е видимо притеснен. Би предпочел този разговор да проведе майка ми, но това би било равносилно на признанието, че тя, а не той, е глава на семейството и взима важните решения.
Мъжът в костюма разказва на баща ми смайващи неща:
– Учителите ме уверяват, че синът ви Ървин е нео­бикновен ученик и има потенциала да стане изключител­но полезен член на обществото ни. Но това би се случи­ло, ако и единствено ако му бъде осигурено добро обра­зование. – Баща ми седи вцепенен, хубавите му проница­телни очи са приковани върху непознатия, който продъл­жава: – Сега държавните училища във Вашингтон се управляват добре и напълно удовлетворяват потребно­стите на средния ученик, но те не са подходящото мяс­то за вашия син, който е много надарен ученик. – Той отваря куфарчето си, подава на баща ми списък с част­ни училища и продължава: – Приканвам ви да го изпра­тите в някое от тези училища, където да завърши об­разованието си. – Изважда от портфейла си визитна картичка и я подава на баща ми. – Ако се свържете с мен, ще направя всичко по силите си, за да му помогна да получи стипендия. – Виждайки объркването на баща ми, пояснява: – Ще се опитам да осигуря помощ за пла­щането на таксата – тези училища не са безплатни като държавните. Моля ви, за доброто на сина си направете това свой най-важен приоритет.
 
Режи! Фантазията винаги свършва дотук. Въображението ми все не успява да завърши сцената. Никога не ставам свидетел на реакцията на баща ми или на последващия разговор между него и майка ми. Тази фантазия е израз на моя копнеж да бъда избавен. Когато бях дете, не харесвах живота си, квартала си, училище­то си, другарите си в игрите – исках да бъда избавен от всичко това и в тази фантазия за пръв път аз бивам признат за специален човек от значим представител на външния свят, тоест света отвъд културното гето, в което съм отгледан.
Откривам тази своя фантазия за избавление и издигане в книгите си. В третата глава на романа „Проблемът (на) Спиноза“2 Спиноза, докато върви към дома на своя учител Франциск ван ден Енден, си спомня първата им среща няколко месеца по-рано. Ван ден Енден, бивш йезуит и преподавател по класически езици и литература със собствена школа, е влязъл в магазинчето на Спиноза да си купи вино и стафиди и удивен от дълбочината и раз­маха на неговия ум, го е поканил в школата си, за да го запознае с философията и литературата, създадени от неевреи. Въпреки че романът е, разбира се, художествена измислица, аз се опитвах да се придържам възможно най-близо до историческите факти. Но не и в този пасаж: Барух Спиноза никога не е работил в семе­ен магазин. Такъв магазин не е имало: семейството му се е зани­мавало с вносно-износна търговия, но не е притежавало магазин за продажба на дребно. Аз работех в семейната бакалия.
 
Фантазията ми за признание и избавление приема много форми. Наскоро гледах постановката на Дейвид Айвс „Венера в кожи“. Пиесата започва със сцена, в която виждаме отегчен режисьор в края на целодневно прослушване на актриси за глав­на роля. Изтощен и много неудовлетворен, той се готви да се прибира у дома, когато влиза задъхана и много притеснена ак­триса. Закъсняла е с цял час. Режисьорът ѝ казва, че е приключил за деня, но тя започва да го умолява. Тъй като наглед е простовата, грубовата, необразована и съвсем неподходяща за ролята, той отказва. Но тя е тъй настоятелна и умела в убеждаването, че накрая, за да се избави от нея, той отстъпва и се съгласява на кратко прослушване. Започват да четат сценария заедно. Когато чете своите реплики, тя се преобразява, акцентът ѝ се променя, речта ѝ зазвучава по-зряло, говори като ангел. Той е изумен, съвсем смаян. Това е актрисата, която търси. Тя дори далеч над­минава очакванията му. Възможно ли е сега пред него да седи онази мърлява, недодялана жена, с която се е запознал само преди трийсетина минути? Продължават да четат сценария. Спират чак когато са изпълнили брилянтно цялата пиеса.
Хареса ми цялата постановка, но тези първи минути, когато режисьорът оценя по достойнство актрисата, предизвикаха в мен най-дълбок отклик: моята фантазия беше поставена на сцена и неспособен да сдържам сълзите си, аз се изправих, първи от всички в залата, за да аплодирам актьорите.

ТРЕТА ГЛАВА. 
ИСКАМ ДА СЕ МАХНЕ
 
Имам една пациентка – Роуз, която напоследък говори пре­димно за взаимоотношенията си със своето единствено дете, момиче в юношеска възраст. Роуз е на ръба да се откаже от дъщеря си, която се вълнува единствено от алкохол, секс и компанията на други разгулни младежи.
Преди Роуз бе изследвала чувствата си като майка и съпру­га, многобройните си изневери, бягството си от семейството заради друг мъж преди няколко години и завръщането си след края на аферата. Роуз е била страстна пушачка и бе развила тежка форма на емфизем, но дори при тези обстоятелства през последните няколко години бе полагала усилия да изкупи пове­дението си, посвещавайки се отново на дъщеря си. Но без резул­тат. Аз настоятелно ѝ бях препоръчал семейна терапия, но дъ­щеря ѝ бе отказала и сега Роуз бе достигнала своята точка на пречупване: всеки пристъп на кашлица и всяко посещение при пулмолога ѝ напомняха, че дните ѝ са преброени. Тя желаеше единствено облекчение: „Искам да се махне“, казваше ми тя. Броеше дните до момента, в който дъщеря ѝ щеше да завърши гимназията и да напусне дома – за да учи в колеж, да работи или каквото и да е. Вече не я беше грижа по какъв път ще поеме. Не спираше да шепне, на себе си и пред мен: „Искам да се махне“.

В практиката правя всичко по силите си, за да сплотявам семействата на пациентите си, да поправям разривите между братя и сестри, деца и родители. Но в случая с Роуз вече съм изтощен и изгубил всякаква надежда за семейството ѝ. В пред­ходните сесии се опитвах да я подтикна да помисли какво би станало, ако прекъсне връзката с дъщеря си. Нямаше ли да чув­ства вина и самота? Но от това нямаше никаква полза, а и вре­мето ни изтичаше: знаех, че не ѝ остава още много. След като насочих дъщеря ѝ към отличен терапевт, се отдадох единствено на Роуз и застанах изцяло на нейна страна. Няколко пъти тя ми каза: „Още три месеца, докато завърши гимназията. След това да се омита. Искам да се махне. Искам да се махне“. Започнах да се надявам желанието ѝ да се осъществи.
Когато по-късно същия ден излязох на обиколка с велосипе­да, започнах тихо да си повтарям думите ѝ: „Искам да се махне. Искам да се махне“. Не след дълго се бях унесъл в мисли за собствената си майка, виждайки, може би за първи път, света през нейните очи. Питах се дали и тя не си е мислела същото, дали не е произнасяла подобни думи за мен. И сега, като се бях замислил за това, не си спомнях да бе проявила някаква май­чинска тъга, когато най-накрая и завинаги напуснах дома ни, за да уча медицина в Бостън. 



Авторът с майка си и сестра си, ок. 1934 г.

Спомням си сцената на сбогуването: майка ми маха от стъпалата пред къщи, докато аз потеглям с натоварения догоре шевролет. Представям си как, след като съм се скрил от поглед, тя е влязла вътре, затворила е след себе си входната врата и е въздъхнала дълбоко. После, две-три минути по-късно, е изправила гръб, усмихнала се е широко и е покани­ла баща ми да танцуват на Хава Нагила3, за да отбележат случая.
Да, майка ми имаше добро основание да се чувства облекче­на, когато на двайсет и две годишна възраст напуснах дома ни завинаги. Аз бях смутител на семейния мир. Тя никога не нами­раше добра дума за мен и аз ѝ отвръщах подобаващо. Докато се спускам по дългия склон на един хълм, въображението ме връ­ща в онази нощ, когато бях на четиринайсет и баща ми, тогава на четирийсет и шест, се събуди от жестока болка в гърдите. В онези дни лекарите правеха домашни посещения и майка ми тутакси се обади на нашия семеен лекар – доктор Манчестър. В тишината на нощта тримата – баща ми, майка ми и аз – чаках­ме нетърпеливо. (Сестра ми Джийн, със седем години по-голяма от мен, вече учеше в колеж и я нямаше у дома.) В моменти на объркване майка ми прибягваше до примитивното мислене: случеше ли се нещо лошо, трябваше да има виновник. И винов­никът този път бях аз. Час по час онази вечер, когато баща ми се присвиваше от болка, тя изкрещяваше към мен: „Ти, ти го уби!“. Даде ми да разбера, че моята непокорност, моето неува­жение, раздорите, които предизвиквам у дома – всичко това е унищожило баща ми.
Години по-късно, когато на аналитичната кушетка разказах на своята свръхортодоксална психоаналитичка Олив Смит тази случка, предизвиках в нея рядък, мимолетен изблик на нежност. Тя цъкна с език – тц, тц, – наведе се към мен и каза: „Колко ужасно. Колко ужасно трябва да си се чувствал“ Тя беше строг обучаващ аналитик в строга организация, в която интерпрета­цията се ценеше като единствения ефективен акт на аналитика. Аз не си спомням нито една от нейните дълбокомислени, наси­тени и внимателно формулирани интерпретации. Но спомена за реакцията ѝ онзи път, за проявата ѝ на топлота, аз пазя дори сега, почти шейсет години по-късно.
„Ти го уби, ти го уби.“ Все още чувам пронизителния глас на майка ми. Спомням си как треперех, парализиран от страх и ярост. Искаше ми се и да ѝ изкрещя в отговор: „Той не е мъртъв! Млъкни, глупачке!“. Тя не спираше да бърше челото на баща ми и да го целува по главата, а аз седях на пода, свит в един ъгъл, докато най-накрая, около три часа призори, чух големия буик на доктор Манчестър да мачка есенните листа на улицата и се втурнах надолу по стълбите, прескачайки по три стъпала навед­нъж, за да му отворя. Много харесвах доктор Манчестър и при вида на едрото му кръгло лице паниката ми се разсея. Той разроши косата ми, успокои майка ми, постави на баща ми инжек­ция (вероятно морфин), допря стетоскопа си до гърдите му и ми даде да послушам. „Чуваш ли, момчето ми? – каза ми той. – Тик-така. Силно и равномерно като часовник. Няма страшно. Ще се оправи.“
Тази нощ аз видях баща си на прага на смъртта, почувствах както никога преди вулканичната ярост на майка ми и за да се предпазя, взех решение да затворя в себе си вратата към нея. Трябваше да се махна от това семейство. През следващите две или три години почти не ѝ говорех – живеехме като непознати под един покрив. И преди всичко, спомням си дълбокото облек­чение, което се разля у мен с влизането на доктор Манчестър. Никой никога не ми е поднасял такъв дар. Още в онзи миг аз реших да стана като него. Исках някак да предам на другите утехата, която той бе донесъл на мен.

Постепенно баща ми се възстанови и въпреки че изпитваше болка в гърдите при най-малко усилие – дори ако трябваше да измине разстоянието между две пресечки – и се налагаше неза­бавно да извади кутийката с нитроглицерин и да глътне една таблетка, той живя още двайсет и три години. Баща ми беше благ и великодушен мъж, чийто единствен недостатък, според мен, беше липсата на кураж да се опълчи на майка ми. През целия ми живот взаимоотношенията ми с майка ми представля­ваха кървяща рана и въпреки това, какъв парадокс – именно нейният образ почти всеки ден изплува в съзнанието ми. Виж­дам лицето ѝ: тя не е никога спокойна, никога не се усмихва, никога не е щастлива. Беше интелигентна жена и макар да бе работила много, всеки ден от живота си, беше дълбоко неудов­летворена и рядко произнасяше нещо приятно, положително. Но днес, докато с велосипеда минавам покрай местната гимназия, си мисля за нея другояче: колко са приятните емоции, които аз съм предизвикал у нея, докато живеехме заедно? Благодарен съм, че по-късно станах по-добър син.

ЧЕТВЪРТА ГЛАВА. 
ЗАТВАРЯНЕ НА КРЪГА
 
От време на време препрочитам Чарлз Дикенс, който винаги е заемал централно място в личния ми писателски пантеон. Неотдавна вниманието ми привлече един необикновен пасаж в романа му „Повест за два града“: „С наближаването на края всъщност затварям кръга, връщайки се все по-близо и по-близо до началото. Това са сякаш последни приготовления за отпъту­ването. Сърцето ми сега се трогва от спомени, които бяха отдавна заспали...“.
Този откъс ме вълнува дълбоко: наистина, приближавайки края, аз осъзнавам, че се движа в кръг, към началото. Спомени­те на клиентите ми все по-често разбуждат мои спомени, разго­ворите за тяхното бъдеще нарушават покоя на миналото ми и аз се улавям да преразглеждам жизнената си история. Спомените ми от ранната детска възраст винаги са били откъслечни, веро­ятно – както винаги съм бил убеден – поради нещастното ми детство и мизерията, в която живеехме. Сега, вече прехвърлил осемдесетте, в съзнанието ми нахлуват все повече образи от онова време. Пияниците, спящи в оповръщания ни вестибюл.
Самотата и изолацията, които чувствах. Хлебарките и плъхове­те. Червендалестият бръснар, който ме наричаше „еврейче“. Моите тайнствени, мъчителни и неосъществени сексуални копнежи в юношеството. И постоянното усещане, че не съм си на мястото – единственото бяло дете в квартал на чернокожи, единственият евреин в общество на християни.
Да, миналото ме притегля към себе си и аз вече с болезнена яснота осъзнавам пълния смисъл на израза „изглаждане на отношенията“. Чак сега вече съм в състояние да си представя как мъртвите ми родители биха се гордели, гледайки ме да го­воря пред публика. По времето, когато почина баща ми, бях публикувал в медицински издания едва няколко статии, които той не можеше да разбере. Майка ми го надживя с двайсет и пет години и макар поради лошия си английски и сполетялата я по-късно слепота да не можеше да чете книгите ми, тя ги държеше подредени в купчинка край креслото си, поглаждаше ги и се суетеше около тях, когато ѝ дойдеха на посещение в старческия дом. Толкова много между родителите ми и мен остана недовършено. Толкова много необсъдени неща останаха за съвместния ни живот, за напрежението и нещастието в на­шето семейство, за моя свят и техния свят. Когато си представя живота им – как са пристигнали на остров Елис без пукната пара, необразовани, без да знаят дума английски, очите ми се пълнят със сълзи. Иска ми се да мога да им кажа: „Знам през какво сте преминали. Знам колко тежко ви е било. Знам какво сте направили за мен. Моля ви, простете ми, че така съм се срамувал от вас“.



Майката и бащата на автора, ок. 1930 г.

Припомняйки си изживяното, чувствам обезсърчение и по­някога самота. Не мога да разчитам на паметта си, а има толко­ва малко живи свидетели на ранния ми живот. Сестра ми, седем години по-възрастна от мен, почина съвсем наскоро, отидоха си и повечето от старите ми приятели и познати.
Когато навърших осемдесет, неочаквани гласове от минало­то пробудиха някои спомени. Първо, посредством уебстраница­та ми, с мен се свърза Урсула Томкинс. Не бях се сещал за нея, откакто бяхме съученици в основното училище „Гейдж“ във Вашингтон. Имейлът ѝ гласеше: „Честит осемдесети рожден ден, Ървин. Прочетох две твои книги, харесаха ми и потърсих други в нашата библиотека в Атланта. Помня те от четвърти клас при г-ца Фърнълд. Не знам ти дали ме помниш – бях приятно закръг­лена, с рижа къдрава коса. А ти беше красиво момче, с черна като въглен коса!“.
И тъй Урсула, която си спомнях добре, смяташе, че съм бил красиво момче, с черна като въглен коса! Аз красив? Да бях знаел! Никога, дори за миг, не съм се смятал за красавец. Бях стеснителен, недодялан, неуверен и никога не бих допуснал, че някой може да ме смята за привлекателен. О, благодаря ти, Урсула! Благословена да си, задето ми каза, че съм бил красив. Но защо, защо не го направи по-рано? Това вероятно щеше да преобърне цялото ми детство!
После, преди около две години, на телефонния секретар получих съобщение от далечното минало, което започваше така: „Джери е, старият ти другар по шахмат!“. Макар да не бях чувал
гласа му от седемдесет години, мигом го познах. Беше Джери Фридлендър, чийто баща имаше бакалия на кръстовището на улиците „Сийтън“ и „Норт Кепитъл“, само на пресечка от мага­зинчето на моя баща. В съобщението си той казваше, че внуч­ката му, която следвала клинична психология, е прочела моя книга. Спомнил си, че сме играли шахмат редовно цели две години, когато аз съм бил на дванайсет, а той на четиринайсет – време, което помня единствено като период на несигурност и съмнения в себе си. Тъй като помнех много малко от онези го­дини, аз се възползвах от благоприятната възможност да се сдобия с обратна информация и подробно заразпитвах Джери, за да разбера какви впечатления е запазил от мен (след като, разбира се, първо споделих собствените си спомени за него).
– Ти беше добро момче – каза той. – Много благ. Във време­то, което сме прекарвали заедно, не сме се карали дори веднъж.
– Разкажи ми още – подканих го нетърпеливо. Спомените ми оттогава са така смътни.
– От време на време обичаше да се забавляваш, но обикно­вено беше доста сериозен и залягаше над учебниците. Бих казал дори, здраво залягаше. Когато и да минех през вас, носът ти бе заровен в някоя книга – о, да, това си го спомням много добре.
– Ърв и неговите книги. И винаги четеше сложни неща, качест­вена литера­тура, която изобщо не разбирах. За теб комиксите не съществуваха.
Това беше вярно само отчасти – в действителност бях голям почитател на Капитан Марвел, Батман и Зеления стършел. (Не и на Супермен обаче: заради неуязвимостта му неговите приклю­чения бяха лишени от всякакво напрежение.) Думите на Джери ми напомниха, че през онези години аз често си купувах упот­ребявани книги от една книжарница на 7-а улица, само на пре­сечка от библиотеката, а със спомена за това в съзнанието ми изплува образът на една дебела, неразбираема книга за астро­номия с червеникава подвързия. Макар повечето от материята в нея да ми беше непонятна, тази книга ми беше нужна за съвсем друга цел: оставях я на видно място, така че да я забелязват привлекателните приятелки на сестра ми, с надеждата да създам у тях впечатление за преждевременна умствена развитост. Дос­та ми се нравеше, когато от време на време ме погалваха по главата или ме даряваха с някоя прегръдка или целувка. Не бях подозирал, че Джери също е забелязал книгата – той се бе оказал неволна мишена, поразена от приятелски огън.
Джери ми разказа, че обикновено съм печелел нашите шах­матни двубои, но не съм умеел да губя: след края на една дълга и оспорвана партия, спечелена от него с огромни усилия в ендшпила, аз съм се намусил и съм настоял да играе с баща ми. И той се съгласил. Следващата неделя дошъл у дома и победил и баща ми, но беше сигурен, че баща ми е отстъпил.
Тази история ме изуми. Аз имах добри, макар и дистанцира­ни отношения с баща си, но не мога да си представя как съм възложил на него надеждите си да отмъсти за моята загуба. Спомням си, че той ме научи да играя шахмат, но на единайсетгодишна възраст вече го побеждавах редовно и търсех по-силни противници, най-вече неговия брат – чичо ми Абе.
Винаги съм хранил негласно недоволство към баща си, защото той никога, дори веднъж, не се опълчи на майка ми. През всичките години, в които майка ми ме хулеше и критикуваше, баща ми никога не изрази несъгласие с нея. Нито веднъж не се застъпи за мен. Бях разочарован от неговата пасивност, от него­вата липса на мъжественост. Затова бях озадачен: как съм решил да натоваря него с реванша за моя шахматен неуспех? А може би паметта ми грешеше. Може би се гордеех с него повече, отколкото подозирах.
Тази възможност започна да ми се струва все по-правдоподобна, когато Джери ми заразказва жизнената си одисея. На баща му не му вървяло в бизнеса и поради неуспехи семейството му било принудено три пъти да се мести, всеки път във все по-непрестижен квартал, в по-неудобно жилище. Освен това Джери трябвало да работи след училище и през летата. Дадох си сметка, че съм бил далеч по-голям късметлия от него: въпре­ки че често работех в магазина на баща си, това никога не е било задължение за мен. Винаги съм го правел за собствено удоволствие – чувствах се по-голям, докато обслужвах клиенти, пресмятайки стойността на покупките им, взимайки пари и връщайки ресто. А Джери е работел през лятото, докато аз съм бил на двумесечни лагери, заплатени от родителите ми. Бях приемал тези си привилегии за даденост, но благодарение на разговора с Джери осъзнах, че баща ми в много отношения е постъпвал точно както трябва. Несъмнено е бил трудолюбив, интелигентен търговец. Благодарение на неговия (не на майка ми) усърден труд и търговски нюх животът ми е бил по-лек и съм получил образование.



Бащата на автора в своята бакалия, ок. 1930 г.

След като приключих телефонния разговор с Джери, в съз­нанието ми нахлуха и други забравени спомени за баща ми. Една дъждовна вечер, когато магазинът беше препълнен с кли­енти, един огромен мъж със страховит вид грабна каса с алкохол, бързо излезе през вратата и хукна по улицата. Без да се подвоуми, баща ми се втурна да го преследва, оставяйки майка ми и мен да се справяме с многобройните клиенти. Петнайсет минути по-късно се върна с пълната каса – крадецът след две или три пресечки се уморил, пуснал плячката си и офейкал без нея. Това беше храбра постъпка от страна на баща ми. Не съм сигурен, че аз бих сторил същото. Трябва да съм бил горд с него – и как иначе? Но странно, не бях си позволил да запомня това. Бях ли се замислял някога, наистина сериозно, какъв бе животът му?
Знам, че баща ми започваше работа в пет сутринта със за­реждане на стока от Вашингтонската югоизточна борса и затва­ряше магазина в десет вечерта в делничните дни и в полунощ в петък и събота. Единственият му почивен ден беше неделя. От време на време ходех с него на борсата и работата там беше тежка и изтощителна. И въпреки това никога не съм го чувал да се оплаква. Спомням си, че веднъж разговарях с чичо Сам (на­ричах „чичо“ и „леля“ всички мъже и жени от кръга на емигри­ралите от руския щетъл), най-добрия му приятел още от детство­то им в Русия. И чичо Сам ми разказа как баща ми с часове се усамотявал в студеното таванче на своя дом и пишел поезия. Но всичко това приключило още в юношеството му, когато с избухването на Първата световна война той бил мобилизиран на служба в руската армия, за да участва в изграждането на железопътни линии. След войната дошъл в Съединените щати с помощта на по-големия си брат Майер, който бил емигрирал по-рано и имал малка бакалия на улица „Волта“ в Джорджтаун. Сестра му Хана и по-малкият му брат Абе го последвали. Абе пристигнал сам през 1937 г. с намерението скоро след това да доведе и семейството си, но така и не успял: нацистите избили всички, които останали в Русия, включително по-голямата сес­тра на баща ми и двете ѝ деца, жената и четирите деца на чичо Абе. Но за всичко това баща ми не продумваше, никога не отво­ри дума и за Холокоста или дори за своята родина. Поезията му също беше част от миналото. Никога не го видях да пише. Ни­кога не го видях да чете книга. Никога не го видях да чете нещо различно от еврейския ежедневник, който, още щом получеше, разтваряше и преглеждаше. Сега си давам сметка, че е търсел информация за семейството и приятелите си. Само веднъж на­мекна за Холокоста. Бях на около дванайсет години и той и аз, само двамата, излязохме да обядваме. Това беше рядкост: макар по това време вече да бе продал бакалията, все още беше трудно да го откъснеш от майка ми. Никога не започваше разговора пръв. Никога не ме търсеше. Може би се чувстваше неловко с мен, макар че сред свои хора не беше никак стеснителен и не изпитваше задръжки – харесваше ми да го чувам да се смее и да разказва вицове, докато играят пинокъл. Може би се избягвахме взаимно: той никога не ми задаваше въпроси за личния ми живот, а аз никога не му казвах, че го обичам. Споменът за разговора ни по време на онзи обяд е ясен. В продължение на час разгова­ряхме като двама възрастни и беше прекрасно. Спомням си, че го попитах дали вярва в Бог и той отговори: „Как би могъл някой да вярва в Бог след Шоата4?“.
Знам, че вече е време, крайно време, да му простя заради мълчанието, заради това, че беше имигрант и нямаше образо­вание, заради безразличието към дребнавите разочарования на единствения му син. Време е да се избавя от срама поради него­вата необразованост и да го запомня с красивото му лице, с благостта му, с хармоничните взаимоотношения с приятелите, с мелодичния глас, когато пееше еврейските песни от детството си в щетъла, със смеха му, докато играеше пинокъл с брат си и приятелите, с елегантните загребвания, когато плуваше край плажа в Бей Ридж, с любящите отношения със сестра му Хана, моята любима леля.



Авторът с баща си, 1936 г.

ПЕТА ГЛАВА. 
БИБЛИОТЕКАТА, А-Я
 
В продължение на много години до пенсионирането си всеки ден ходех на работа в Станфорд с велосипед и често спирах да се полюбувам на скулптурната група „Гражданите на Кале“ от Роден и блестящите мозайки по параклиса в двора на универ­ситета или да се поровя из книгите в университетската книжар­ница. Дори след пенсионирането си продължих да се придвижвам из Пало Алто с велосипед, когато имах да свърша някоя работа или да посетя приятел. Но напоследък изгубих увереност в спо­собността си да пазя равновесие, затова избягвам улиците и карам по велосипедните алеи в продължение на четирийсетина минути по залез слънце. Въпреки че маршрутите ми се проме­ниха, карането на велосипед винаги асоциирам със съзерцателността и волността, а напоследък гладкото, бързо движение и вятърът в лицето с лекота ме пренасят в миналото.
Като изключим десетгодишното ми страстно увлечение по мотоциклетите, което започна малко преди да навърша двайсет години и приключи, след като прехвърлих трийсетте, аз съм верен на велосипеда от дванайсетгодишна възраст, когато след дълга и тежка акция с молби и увещания родителите ми се предадоха и ми купиха за рождения ден яркочервен „Америкън Флайър“. В молбите бях много настоятелен и много рано бях открил една изключително ефективна техника, която винаги даваше резултат: просто да направя връзка между желания от мен обект и образованието ми. Родителите ми не бяха склонни да дават пари за прищевки, но станеше ли въпрос за нещо дори от второстепенно значение за образованието – химикалки, хар­тия, сметачни линии (помните ли ги?) и книги, особено книги, не се скъпяха. Затова, когато им казах, че с велосипеда по-често ще посещавам Централната библиотека на Вашингтон на ъгъла на 7-а улица и улица К, те не можеха да ми откажат.
Аз спазвах своята част от споразумението: всяка събота, без да пропускам, поставях в кожените дисаги на велосипеда шест­те книги (лимитът за заемане), които бях „изгълтал“ от предиш­ната събота, и поемах на четирийсетминутно пътуване, за да заема нови.
Библиотеката стана моят втори дом и аз прекарвах там часове всяка събота. Моите дълги следобеди обслужваха двойна цел: библиотеката ме свързваше с безбрежния свят, за който копнеех – света на историята, културата и идеите, и същевременно ута­ложваха тревогите на родителите ми и пораждаха в тях удовлетво­ряващото чувство, че са създали бъдещ учен.



Авторът на десет години

Освен това, от тяхна гледна точка, колкото повече време прекарвах на закрито в четене, толкова по-добре: кварталът ни беше опасен. Магазинът на баща ми и апартаментът ни над него се намираха в беден квар­тал на завладения от сегрегацията Вашингтон, на няколко пре­сечки от границата с белия квартал. По улиците се ширеха наси­лие, престъпност, расови стълкновения и пиянства (много често с алкохол от магазина на баща ми). Родителите ми бяха достатъч­но мъдри през летните ваканции да ме държат далеч от опасните улици (а и да щадят нервите си), като от седемгодишна възраст редовно ме изпращаха, макар и с цената на значителни разходи, на летни лагери в Мериленд, Вирджиния, Пенсилвания или Ню Хемпшир.
Огромното фоайе на библиотеката ми вдъхваше такова стра­хопочитание, че пристъпвах из него на пръсти. В самия център на първия етаж имаше голяма етажерка с биографии, подредени по азбучен ред. След като множество пъти я бях обикалял, аз събрах куража да се обърна към надменната библиотекарка за напътствия. Без да произнесе и дума, тя ми изшътка с показалец пред устните и посочи към голямото мраморно вито стълбище към детския отдел на втория етаж, където ми беше мястото. Унило се подчиних, но въпреки това всеки път, когато отидех в библиотеката, изучавах с поглед етажерката с биографии и не след дълго вече имах план: щях да чета по една биография сед­мично, започвайки с човек, чието име е с начална буква „А“, докато изредя всички от азбуката. Поставих началото с Хенри Армстронг, шампион по бокс в лека категория през 30-те години на XX в. От „Б“ си спомням Хуан Белмонте, даровит матадор от началото на XIX в., и ренесансовия учен Френсис Бейкън. От „Е“ си спомням Томас Едисон, от „Г“ – Лу Гериг и Хети Грийн (вещицата от Уолстрийт), от „К“ – Тай Коб, и така нататък. В „Д“ открих Едуард Дженър, който се превърна в мой герой, защото благодарение на него човечеството се е избавило от едра­та шарка. В „X“ попаднах на Чингис хан и седмици наред се опитвах да си отговоря на въпроса дали Дженър бе спасил по­вече животи, отколкото Чингис хан бе погубил. В „К“ открих и книгата на Пол де Крайф „Ловци на микроби“, която ме вдъхно­ви да прочета още доста книги за микросвета. Следващата го­дина през почивните дни приготвях в магазина безалкохолни напитки и спестих достатъчно пари, за да си купя лъскав месин­гов микроскоп, който имам до днес. „Н“ ме запозна с тромпетиста Ред Никълс, а също и с един особняк на име Фридрих Ницше. „П“ ме отведе до Свети Павел и Сам Пач, първия човек, оцелял след скок в Ниагарския водопад.
Спомням си, че осъществяването на плана с биографиите приключи в раздел „Т“, където открих Алберт Пейсън Терхън. В следващите седмици, отклонявайки се от целта си, аз поглъщах многобройните му книги за необикновени колита, като Лад и Ласи. Днес съм наясно, че това безразборно четене не ми е на­вредило, както не ми е навредило и това, че съм бил едно от десетината деца в света, което е знаело толкова за Хети Грийн или Сам Пач, но все пак, какво прахосване на енергия и време беше това! Копнеех да открия някакъв възрастен, популярен американски ментор, някой като мъжа в летния костюм от съ­новидението, който бе влязъл в бакалията на баща ми с новина­та, че съм момче с голямо бъдеще. Поглеждайки назад, чувствам топлота към онова самотно, уплашено, решително момче и ог­ромен респект поради факта, че то някак успя да си проправи път, самообразовайки се, макар и с лутане, без да има кой да го насърчава, да му дава пример или да го напътства.

ШЕСТА ГЛАВА. 
РЕЛИГИОЗНАТА ВОЙНА
 
Сестра Мириам беше католическа монахиня, насочена към мен от нейния изповедник брат Алфред, с когото бях рабо­тил преди много години, след смъртта на тираничния му баща. Алфред ми беше писал:
 
Драги д-р Ялом (извинете, но все още не мога да се обър­на към вас с Ърв – за това ще са ми необходими още една или две години терапия). Надявам се да можете да при­емете сестра Мириам. Тя е любяща, щедра душа, но среща доста трудности по пътя към душевния покой.
 
Сестра Мириам бе очарователна и мила, но доста обезсърчена жена на средна възраст, чието облекло по никакъв начин не издаваше призванието ѝ. Открита и пряма, тя бързо и без стеснение сподели проблемите си. През цялата си кариера в Църквата тя бе получавала значително удовлетворение от бла­готворителната работа с бедните, но поради силния ѝ интелект и административни способности я товарели с все по-висши управленски длъжности в ордена. Макар да вършела тази рабо­та много добре, качеството на живота ѝ се понижило. Разпола­гала с малко време за молитва и размисъл, а сега почти всеки ден имала конфликти с други висшестоящи служители, домог­ващи се до повече власт. Чувстваше се опетнена от гнева си срещу тях.
Харесах сестра Мириам от самото начало и с ежеседмични­те ни срещи все повече нарастваше уважението ми към тази жена, която в по-голяма степен от всички, които познавах, бе отдала живота си на служба на другите. Бях решен да сторя всичко по силите си, за да ѝ помогна. Сестра Мириам беше из­ключително интелигентна и необикновено набожна. Никога не попита какви са моите религиозни убеждения, а след няколко месеца терапия вече ми имаше доверие дотам, че в една от се­сиите донесе личния си дневник и ми прочете няколко пасажа от него. Сподели ми за дълбоката си самота, усещането за недодяланост и завистта си към другите сестри, надарени с красота и изящество. Докато ми четеше за тъгата си по пропуснатото в живота – брак, сексуален живот и майчинство, тя избухна в сълзи. Съчувствах на болката ѝ, мислейки за своите любящи отношения с Мерилин и децата.
Тя бързо се съвзе и благодари за присъствието на Иисус в живота ѝ. С въодушевление ми разказа за ежедневното си об­щуване с него рано сутрин, което ѝ давало сила и утеха още от юношеските ѝ години в манастира. Напоследък заради админи­стративните задължения рядко успявала да се отдаде на своя утринен размисъл и това много ѝ липсвало. Бях много загрижен за сестра Мириам и решен да ѝ помогна да възобнови сутреш­ното си общение с Иисус.
Един ден след срещата ни, докато правех велосипедната си обиколка, аз осъзнах колко старателно потискам своя религиозен скептицизъм по време на сесиите със сестра Мириам. Никога преди не бях се сблъсквал с такова себеотрицание и отдаденост. Макар и аз да приемах терапевтичната си работа като служба на пациентите, знаех, че моята отдаденост не може да се срав­нява с нейната. Аз се отдавах по собствен график и приемах заплащане за услугите си. Как Мириам бе станала толкова са­моотвержена? Замислих се за ранния ѝ живот и развитие. Роди­телите ѝ обеднели, след като баща ѝ се инвалидизирал вследствие на злополука във въглищна мина, и четиринайсетгодишна я изпратили в манастир, където рядко я посещавали. Животът ѝ от този момент нататък бил строго регулиран с молитви, усиле­но изучаване на Библията и катехизиса сутрин, обед и вечер. Оставало ѝ съвсем малко време за игри, забавления, приятелства и разбира се, контакти с мъже.
След сесиите с Мириам често размишлявах за краха на собственото си религиозно образование. Младите евреи във Вашингтон по мое време бяха изложени на един остарял доктринерски подход, който от сегашна гледна точка сякаш имаше за цел да ни отблъсква от религиозния живот. Доколкото знам, нито един от връстниците ми не запази някакви религиозни нагласи. Родителите ми бяха етнически евреи: говореха идиш, ревностно се придържаха към кашерните хранителни правила, поради което ползвахме четири различни сервиза за хранене (за млечни продукти и месо през годината и отделни за Пасха), съблюдаваха Дните на покаяние и бяха пламенни ционисти. Заедно с роднините и приятелите си формираха сплотена, за­творена група и почти никога не завързваха приятелства с неевреи и не полагаха каквото и да било усилие да се приобщят към американската култура.
И въпреки силно изразената им еврейска идентичност, аз съзирах в тях малко признаци за истински интерес към рели­гията. Освен задължителното посещение на синагогата в Дните на покаяние, постенето на Иом Кипур5 и избягването на квасен хляб по време на Пасха, никой от тях не приемаше религията сериозно. Никой не изпълняваше ритуалите на ежедневната молитва, поставянето на тфилин6, не четеше Библията или палеше свещи на Шабат.
Повечето семейства имаха дребен бизнес, предимно бакалии или магазинчета за алкохол или деликатеси, които затваряха само в неделите и на Коледа, Нова година и големите еврейски праз­ници. Една сцена от синагогата по време на Дните на покаяние се е запазила ярка в паметта ми: мъжете – баща ми и всичките му приятели и роднини, са насядали на един и същи ред в долната част, а жените, сред които сестра ми и майка ми, са горе. Спомням си, че седях до баща ми и облегнат на рамото му, си играех с рес­ните на синьо-белия му молитвен шал и вдъхвах нафталинената миризма на рядко обличания му празничен костюм, докато той следеше с пръст еврейските думи, които произнасяше канторът или равинът. Тъй като не разбирах нищо от еврейския текст, аз положих голямо усилие да се съсредоточа върху английския пре­вод на съседната страница, който изобилстваше с описания на жестоки битки, чудеса и безконечни славословия за Бог. Не по­паднах дори на ред, който да има някаква връзка със собствения ми живот. След като бях прекарал порядъчно дълго време до баща ми, аз изтичах навън в малкия двор, където всички деца се събираха да разговарят, играят и разменят закачки.
Такива бяха религиозните ми преживявания в ранните го­дини. За мен си остава загадка защо родителите ми никога, дори веднъж, не се опитаха да ме научат да чета на иврит или да ми предадат важните еврейски религиозни принципи. Но с набли­жаването на тринайсетия ми рожден ден и моя Бар Мицва не­щата се промениха и аз бях записан в неделно религиозно учи­лище, където бях нетипично буен и настойчиво задавах неумест­ни въпроси като: „Ако Адам и Ева са били първите хора, тогава за кого са се оженили техните синове?“ или „Ако обичаят да не се консумира мляко с месо има за цел да се избегне отвратител­ната възможност телето да бъде готвено в млякото на майка си, тогава, рави, защо това правило трябва да включва и пилетата? В края на краищата – припомнях за всеобщо раздразнение – ко­кошките не дават мляко“. В крайна сметка на равина му дойде до гуша от мен и ме изгони от училището.
Но с това нещата не приключиха. Нямаше как да се избавя от Бар Мицва. Родителите ми ме изпратиха при частен учител – господин Дармщат, търпелив човек с изправена и горда осан­ка. Основната задача в Бар Мицва, която очаква всяко навърш­ващо тринайсет години момче, е да изпее високо на иврит съот­ветната хафтара за седмицата (подборка от откъси от Книгите на пророците) пред цялата конгрегация на синагогата.
В работата с господин Дармщат възникна сериозен проблем: бях неспособен (или не желаех) да уча иврит! В училище бях отличник по всички предмети, винаги първенец в класа, но за­почнеше ли подготовката за тази задача, аз внезапно оглупявах съвсем: не можех да запомня еврейските букви, нито пък звуци­те или мелодията, по която трябваше да изпея текста. Накрая търпеливият г-н Дармщат вдигна ръце от мен и съобщи на баща ми, че положението е безнадеждно: аз никога нямаше да науча необходимата хафтара. Затова на моята церемония Бар Мицва братът на баща ми – чичо Абе, изпя вместо мен каквото трябва­ше. Равинът ме бе помолил да прочета няколко реда благословии на иврит, но още на репетициите беше станало ясно, че няма да се справя дори с това, така че на церемонията той примирено вдигаше пред мен картончета с транслитерираните с английски букви думи на иврит.
Майка ми и баща ми трябва да са брали голям срам в този ден. И как би могло да е другояче? Но не си спомням с нещо да са издали това – не видях гримаса, не чух дори подхвърлена дума. Надявам се да съм посмекчил разочарованието им с от­личната реч (на английски език), която произнесох по-късно, на празничната вечеря. Напоследък, размишлявайки за живо­та си, често се питам защо чичо ми, а не баща ми, изпя моя текст на церемонията. Дали защото срамът на баща ми е бил прекалено силен? Как ми се иска да можех да го попитам. А какво си спомням за няколкомесечната си работа с г-н Дарм­щат? Амнезията ми, що се касае до тези занимания, е почти пълна. Онова, което си спомням, е ритуалът ми да слизам от тролейбуса спирка преди дома му, за да хапна набързо на една сергия на „Литъл Тавърн“ – верига във Вашингтон, чиито щандчета бяха покрити със зелени керемиди и предлагаха три хамбургера за двайсет и пет цента. Фактът, че бяха забранени, ги правеше още по-вкусни: това беше първата трейф (некашерна храна), която вкусвах!
Ако юноша като младия Ървин, в разгара на криза на иден­тичността, днес се обърне към мен за професионална психи­атрична консултация с пояснението, че не може да се научи да чете на иврит (макар да е отличен ученик), бил е изгонен от неделното религиозно училище (при положение че никога не е имал съществени поведенчески проблеми), а освен това е кон­сумирал първата си некашерна храна по път към учителя си по иврит, предполагам консултацията ни би протекла по следния начин:
 
Д-р Ялом: Ървин, всичко, което ми разказа за твоя Бар Мицва, поражда в мен въпроса дали не се бунтуваш несъзнателно срещу родителите и културата си. Каз­ваш, че си отличен ученик, винаги първенец в класа, и все пак в този важен момент, когато ти предстои да заемеш мястото си на мъж в еврейската общност, вне­запно развиваш идиопатична псевдодеменция и си неспособен да се научиш да четеш на друг език.
Ървин: С цялото ми уважение, д-р Ялом, но не съм съгла­сен: Това е съвсем обяснимо. Факт е, че съм много зле с чуждите езици. Факт е, че така и не успях да науча друг език, и се съмнявам, че някога ще ми се удаде. Факт е, че в училище имам само отлични оценки, с изключение на петиците по латински и четворките по немски. Факт е също, че ми липсва всякакъв музикален слух и не мога да повторя дори проста мелодия. Когато в час по музика трябва да пеем, учителят изрично ме инструктира само да си тананикам тихичко със затво­рена уста. Приятелите ме познават и са наясно, че е абсолютно невъзможно да изпея текста за Бар Мицва или да науча друг език.
Д-р Ялом: Но, Ървин, нека ти припомня, че тук не става дума за научаване на език – вероятно не повече от пет процента от американските еврейчета разбират текста, който изпяват на Бар Мицва. Задачата ти не е била да проговориш иврит, нито пък да започнеш да разбираш иврит: единствената ти задача е била да научиш някол­ко тона и да прочетеш няколко страници на глас. Какво му е трудното? С тази задача всяка година се справят десетки хиляди тринайсетгодишни момчета. При това далеч не всички са отличници, а ученици с добър или среден успех. Не, пак повтарям, тук не става дума за остра фокална деменция: сигурен съм, че има по-добро обяснение. Разкажи ми повече за чувствата си по отно­шение на факта, че си евреин, и за семейството и кул­турата си.
Ървин: Не знам откъде да започна.
Д-р Ялом: Просто изговаряй на глас мислите си – без да ги цензурираш, още щом влязат в съзнанието ти. Това ние, терапевтите, наричаме свободни асоциации.
Ървин: Свободни асоциации, хм. Просто да мисля на глас? Еха! Добре, ще пробвам. Да си евреин... Да принадле­жиш към богоизбрания народ... Каква подигравка – аз богоизбран? Тъкмо напротив... нищо хубаво не съм видял заради това, че съм евреин... Отвсякъде антисемитски коментари... Дори г-н Търнър, светлокосият, червендалест бръснар, чийто дюкян се намира само през три магазина от бакалията на баща ми, ме нарича „ев­рейче“, докато ме подстригва... И Ънк, учителят по физическо, ми крещи: „Размърдай се, еврейче“, когато се опитвам без успех да изкатеря въжето, висящо от тавана на физкултурния салон. И срамът по Коледа, когато съучениците разказват какви подаръци са полу­чили – в моя клас в основното училище аз бях единстве­ното еврейче и редовно лъжех и се преструвах, че съм получил подаръци. Знам, че братовчедките ми Беа и Айрийн казват, че подаръците им за Ханука са коледни подаръци, но моите родители са твърде заети в магази­на и не подготвят никакви подаръци за Ханука. Майка ми и баща ми недоволстват, че дружа с неевреи, дори не ми позволяват да водя у дома чернокожите си прия­тели, въпреки че аз редовно ходя на гости в техните домове.
Д-р Ялом: Така, струва ми се, че от всичко най-много же­лаеш да се избавиш от тази култура и че отказът ти да учиш иврит за Бар Мицва и купуването на трейф по път към учителя по иврит са всъщност зов, силен зов: „Помощ! Помогнете ми! Моля, някой да ме избави от това!“.
Ървин: Трудно е да ви оспоря. И родителите ми навярно са изправени пред ужасна дилема. Те искат животът ми да е различен и по-добър. Искат да успея във външния свят, но в същото време сигурно се страхуват от края на своя свят.
Д-р Ялом: Изразявали ли са го някога пред теб?
Ървин: Не директно, но виждам признаци за това. Напри­мер на идиш разговарят само помежду си. На мен и сестра ми говорят на своеобразен английски-идиш пиджин (със сестра ми го наричаме „англиш“), но оп­ределено не желаят да научим идиш. И са много потай­ни относно живота си в родината. За живота им в Русия не знам почти нищо. Когато се опитам да разбера точ­ното местоположение на техния щетъл там, баща ми, който има прекрасно чувство за хумор, се шегува, че живеели в Русия, но понякога, наближала ли поредна­та сурова руска зима, те наричали Русия Полша. А какво казват за Втората световна война, нацистите и Холокоста? Нищо, нито дума! И по този въпрос винаги са мълчали. Същото мълчание цари в домовете на всич­ките ми приятели.
Д-р Ялом: Как си обясняваш това?
Ървин: Вероятно искат да ни спестят ужаса. Спомням си кинопрегледите след Деня на победата: лагерите и планините от трупове, разчиствани с булдозери. Бях в шок – бях съвсем неподготвен за това и се боя, че тези сцени никога няма да избледнеят в съзнанието ми.
Д-р Ялом: Знаеш ли как родителите ти желаят да се развие животът ти?
Ървин: Да, желаят да получа образование и да стана аме­риканец. Те слабо са познавали този нов свят: започна­ли са живота си в Съединените щати без каквото и да е светско образование... като се изключи курсът, необ­ходим за придобиване на американско гражданство. Като повечето евреи, които познавам, те са „хора на Писанието“ и съм убеден, не, знам със сигурност, че са доволни винаги когато ме видят да чета книга. Ни­кога, никога не ме прекъсват, когато чета книга. И въп­реки това не виждам признаци, че самите желаят да се образоват. Вероятно осъзнават, че са пропуснали въз­можността – дългите часове тежък труд ги смазват. Всяка вечер са изтощени. Сигурно изпитват някаква смесица от горчивина и радост: работят усилено, за да мога аз да разполагам с лукса на образованието, но навярно си дават сметка, че всяка книга, всяка страни­ца, която прочитам, ме отдалечават все повече и повече от тях.
Д-р Ялом: Все още си мисля за онези малки хамбургери от „Литъл Тавърн“ – това е била първата крачка. Нещо като сигналната тръба за началото на дългата битка.
Ървин: Да, поведох дълга война за независимост и първи­те бунтове бяха все с храна. Дълго преди въстанието на Бар Мицва аз осмивах еврейските закони за хранене. Тези закони са нелепи: в тях няма никакъв смисъл, нещо повече – изолират ме от американците. Когато ходя на бейзболен мач на „Вашингтон Сенатърс“ (ста­дионът „Грифитс“ е само на няколко пресечки от мага­зина на баща ми), за разлика от приятелите ми, не мога да ям хотдог. Дори сандвичите с яйчена салата или сирене, които се продават в магазина надолу по улица­та, са ми забранени, защото, както обясни баща ми, ножът, разрязал сандвича, може преди това да е рязал шунка. Аз обикновено възразявам: „Ще помоля санд­вичът ми да не е разрязан“. „Не – отвръщат майка ми и баща ми, – в чинията също може да е имало шунка. Трейф – всичко е трейф“ Представяте ли си, д-р Ялом, какво е да слушаш такива неща на тринайсет? Това е лудост! Вселената е безбрежна, раждат се и умират трилиони звезди, на Земята всяка минута се случват природни бедствия, а моите родители ме убеждават, че Бог си няма друга работа и проверява ножовете по за­веденията за някоя останала молекула шунка?
Д-р Ялом: Нима наистина разсъждаваш така още толкова млад?
Ървин: Винаги. Интересувам се от астрономия, направих си телескоп и когато погледна в нощното небе, съм поразен колко дребна и незначителна е ролята ни във всемира. За мен е несъмнено, че древните са се опитали да преодолеят усещането си за незначителност, измис­ляйки Бог, който смята хората за толкова важни, че зорко следи всяко тяхно действие. Струва ми се без­спорно също, че ние се опитваме да смекчим истината за смъртта, измисляйки рая и създавайки други подоб­ни фантазии и приказки, които имат един общ мотив: ние не умираме, а продължаваме да съществуваме в друг свят.
Д-р Ялом: Наистина ли те занимават подобни мисли на твоята възраст?
Ървин: Занимават ме, откакто се помня. Но ги пазя за себе си. За да съм честен с вас обаче, ще ви доверя, че смятам религиите и идеята за задгробния живот за най-дълго поддържаната измама в света. Тя обслужва една цел – осигурява на религиозните водачи комфор­тен живот и смекчава страховете на човечеството от смъртта. Но за това плащаме висока цена – тя ни инфантилизира, прави ни слепи за естествения ред на нещата.
Д-р Ялом: Измама? Много си суров! Така оскърбяваш няколко милиарда души.
Ървин: Но защо ме съдите? Та нали вие ме помолихте да правя свободни асоциации. Забравихте ли? Обикновено пазя всичко това за себе си.
Д-р Ялом: Напълно прав си. Наистина те помолих. Ти се съгласи. А сега те критикувам. Приеми моите извинения. Нека те попитам и нещо друго. Спомена страха от смърт­та и задгробния живот. Какви са твоите лични преживя­вания със смъртта?
Ървин: Първият ми спомен е смъртта на моята котка. Бях около десетгодишен. Винаги гледахме в магазина две-три котки, които да ловят мишки и плъхове, и аз много си играех с тях. Един ден моята любимка – забравил съм името ѝ – бе ударена от кола и я открих да лежи до бор­дюра. Все още дишаше. Изтичах в магазина, взех от вит­рината с месо черен дроб (баща ми продаваше и месо), отрязах парченце и го оставих до устата на котката. Черният дроб беше любимата ѝ храна. Но тя не можеше да се храни и скоро затвори очи завинаги. Знаете ли, срам ме е, че съм забравил името ѝ и я наричам „котка“ – с нея сме прекарали много прекрасни, изпълнени с топлота часове: тя седи в скута ми и мърка шумно, а аз чета кни­га и я галя.

Колкото до човешката смърт, имаше едно момче в трети клас. Не помня името му, но мисля, че го наричахме „Л. И.“. Л. И. имаше много светла коса, вероятно беше албинос, и в кутията си за обяд носеше необичайни санд­вичи, приготвени от майка му, например със сирене и туршия – преди не бях чувал да се правят сандвичи с туршия. Чудно как в паметта ти се запечатват такива странни подробности. Един ден Л. И. не дойде на училище, а следващия ден учителката ни съобщи, че се е разболял и е починал. Това беше всичко. Не си спомням аз или де­цата от класа да реагирахме по конкретен начин. Но е необичайно, че си спомням лицето на Л. И. много ясно. Виждам го сякаш е било вчера – с удивеното изражение и светлорусата коса, подстригана по войнишки и щръкнала.
Д-р Ялом: И това е необичайно, защото...?
Ървин: Необичайно е, че образът му е толкова ясен. Стран­но е, защото не го познавах много добре. Мисля, че беше в класа ни само тази година. Нещо повече – беше болен от нещо и майка му го караше с автомобил до училище и обратно до дома, така че никога не сме се прибирали или играли заедно. С много деца в класа бях доста по-близък и въпреки това не си спомням лицето на никое от тях.
Д-р Ялом: А това означава, че...?
Ървин: Означава просто, че смъртта очевидно е привлякла вниманието ми, но аз съм избрал да не мисля за нея директно.
Д-р Ялом: Имало ли е случаи, когато си мислил за нея директно?
Ървин: Трудно ми е да кажа, но си спомням как веднъж, докато се разхождах из квартала след игра на флиперите в един магазин, ме връхлетя мисълта, че и аз като всички ще умра, като всички, които живеят сега или ще живеят някога. Не помня друго, но знам, че тогава за първи път си дадох сметка за собствената си смъртност, а също и че не съм способен да мисля за това дълго. Разбира се, на никого не съм го споделял. До днес.
Д-р Ялом: Защо „разбира се“?
Ървин: Живея много уединено. Няма на кого да споделя тези мисли.
Д-р Ялом: „Уединено“ означава ли „самотно“?
Ървин: О, да.
Д-р Ялом: Какво предизвиква в теб думата „самотен“?
Ървин: Представям си как карам велосипеда си в стария Солджърс Хоум, голям парк на десетина пресечки от магазина на баща ми...
Д-р Ялом: Винаги казваш „магазина на баща ми“, а не „дома ми“.
Ървин: Да, добро попадение, доктор Ялом. И аз току-що го осъзнах. Много се срамувам от дома си. Да видим какви мисли идват в съзнанието ми – все още правя свободни асоциации, нали?
Д-р Ялом: Точно така. Продължи.
Ървин: Сещам се за един съботен рожден ден, на който присъствах, когато бях на единайсет или дванайсет години. Празненството беше в една много луксозна къща, каквато бях виждал само в холивудските филми. В нея живееше едно момиче на име Джуди Стайнбърг, с което се бяхме запознали и поувлекли един по друг на летен лагер – мисля, че дори се бяхме целунали. Майка ме закара до партито, но не можеше да ме вземе, защото в събота вечер в магазинчето има най-много работа. Затова след празненството до къщи трябваше да ме откара майката на Джуди. Чувствах такова уни­жение при мисълта, че двете ще видят коптора, в който живея. Затова помолих да ме оставят малко преди да стигнем нашия адрес, пред една скромна, но по-пред­ставителна къща, и се престорих, че се прибирам там. Застанах на стъпалата пред входната врата и махах, докато се скриха от погледа ми. Но се съмнявам, че съм успял да ги заблудя. Става ми неловко, като си припом­ням този случай.
Д-р Ялом: Да се върнем към онова, за което говореше преди малко. Разкажи ми повече за самотните си вело­сипедни обиколки в парка Солджърс Хоум.
Ървин: Беше прекрасен парк, с площ няколкостотин акра и доста пуст, с изключение на няколкото сгради за болни или много възрастни ветерани. Мисля, че кара­нето на велосипед там е сред най-хубавите ми детски спомени... Спусках се по дългите склонове на хълмове­те, радвах се на вятъра в лицето си, чувствах се свобо­ден и рецитирах стихотворения на висок глас. Сестра ми имаше лекции по викторианска поезия в колежа. След като издържа изпита, взех учебника ѝ и го четях и препрочитах, наизустявайки прости поеми с отчетлив ритъм, като „Балада за Редингската тъмница“ на Оскар Уайлд, стихотворения от „Шропширски момък“ на Хаусман, като „Най-красивото дърво от всички е чере­шата“ и „Когато бях на двайсет и една“, четиристишия от „Рубаят“ на Омар Хаям в превод на Фицджералд, „Шильонският затворник“ на Байрон и стихове на Тенисън. Едно от любимите ми поетични произведения беше „Гунга Дин“ на Киплинг и аз още пазя грамофон­ния запис, който направих на тринайсет в един магазин за плочи близо до бейзболния стадион. От едната стра­на беше речта ми за Бар Мицва (разбира се, на английс­ки език), а от другата, противоположна страна беше рецитирането на „Гунга Дин“ и „Атаката на леката бригада“ на Тенисън. Да, колкото повече си мисля за това, с толкова по-голяма увереност мога да кажа, че онези мигове, докато се спусках по полегатите склоно­ве и рецитирах стихове, са най-щастливите в живота ми.
Д-р Ялом: Времето ни скоро ще свърши, но преди да при­ключим, държа да ти кажа, че осъзнавам сериозността на положението ти. Намираш се на границата между два свята. Стария свят не разбираш и не уважаваш, но все още не съзираш вход към новия. Това поражда в теб силна тревожност и ще се нуждаеш от доста психоте­рапия, за да я превъзмогнеш. Радвам се, че реши да се обърнеш към мен – ти си съобразителен и съм убеден, че ще се справиш.

СЕДМА ГЛАВА. 
КОМАРДЖИЙСТВО
 
Осем часът е. Сряда сутринта. Закусил съм и по път към кабинета си в края на чакълираната алея спирам да поз­дравя моите бонзаи и да изтръгна няколко плевела. Знам, че и тези едва покарали саморасляци имат своето право на същест­вуване, но не мога да ги оставя да изсмукват водата, от която се нуждаят бонзаите. Чувствам се много доволен, тъй като ми предстоят четири часа непрекъснато писане и нямам търпение да започна, но както винаги, не мога да се сдържа да не прегледам електронната си поща, като си обещавам, че ще отделя не повече от половин час за отговори. Отварям първото писмо:
 
Напомняне: Игра ТАЗИ ВЕЧЕР у дома. Вратите ще са отворени в 18:15 ч. Осигурени са скъпи и апетитни блю­да. Хранете се бързо – играта започва точно в 18:45 ч. Носете много кинти!
Кеван.
 
Първата ми реакция е да го изтрия, но се въздържам и се опитвам да осъзная копнежа, който се надига в мен. Започнах тази игра на покер преди повече от четирийсет години, но вече не мога да я поддържам, тъй като влошеното ми (вече необрати­мо) зрение ми струва твърде скъпо: бъркам картите и губя поне един или два големи залога всяка вечер. Дълго време упорствах и не ѝ слагах край. По дяволите, с напредването на старостта непрекъснато трябва да се отказваш от това и онова! Макар да не играя вече десет години, другарите ми по покер продължават да ме канят от учтивост.
Отказах се от тениса, джогинга, гмуркането, но с покера беше различно. Другите си любими занимания вършех в уеди­нение, докато покерът беше социална игра: момчетата много ми липсват. Е, от време на време се събираме на обяд (в ресторанта хвърляме ези-тура или правим бързо раздаване, за да видим кой ще плати сметката), но не е същото: липсва ми „екшънът“ и чувството, че вършиш нещо рисковано. Винаги съм обичал тръпката от залагането, а сега ми остава само да подстрекавам жена ми да се обзалагаме за дреболии: тя иска от мен да сложа вратовръзка за вечерното парти, а аз отвръщам: „Обзалагам се на двайсет долара, че на партито няма да има и един мъж с вра­товръзка“. Преди тя не ми обръщаше внимание, но сега, тъй като вече не играя покер, ми угажда и от време на време приема облога.
Този род игри бяха част от живота ми много дълго време. Колко дълго? Информация за това ми осигури един телефонен разговор, който проведох преди няколко години. Обади ми се Шели Фишер, с която не бях разговарял от пети клас. Тя ми каза, че имала племенница, която следвала психология и наско­ро, докато ѝ била на гости, я видяла да чете моя книга – „Дарът на психотерапията“7. „Ама аз познавам този човек“, казала тя. Открила номера на сестра ми в телефонния указател на Вашинг­тон, обадила ѝ се и от нея взела номера ми. С Шели разговарях­ме дълго, припомняйки си как всеки ден ходехме заедно на училище, играехме боулинг, карти и степбол и събирахме бейзболни картички. На следващия ден ми се обади отново:
– Ърв, вчера ми каза, че искаш обратна информация. Ами току-що си спомних още нещо за теб: имаше проблем с хазарта. Все искаше да играем джин ръми, като залагаме бейзболни картички. Настояваше да се обзалагаме за всичко: веднъж пред­ложи да се басираме какъв ще е цветът на следващата кола, която ще дойде по улицата. Спомням си също какво удоволствие ти доставяше играта на числа.
„Игра на числа“ – от години не бях се сещал за това. Думите на Шели събудиха един стар спомен. Когато бях на единайсет или дванайсет години, баща ми превърна бакалията в магазин за алкохол и животът на родителите ми стана малко по-лек: вече нямаше изхвърляне на развалени стоки, ходене в пет часа сутринта до борсата на едро, разфасоване на говежди половини. Но стана и по-опасно: не бяха рядкост обирите, а в съботните вечери в задната стаичка на магазина се спотайваше въоръжен пазач. През деня магазинът често се пълнеше с всякакви субекти: редовни клиенти ни бяха сводници, проститутки, крадци, алко­холици (и с добро, и с лошо пиянство), както и местните букмей­къри, и онези, които приемаха залозите за играта на числа.
Веднъж помогнах на баща ми да занесе няколко каси скоч и бърбън до колата на Дюк. Дюк беше един от най-добрите ни клиенти и аз бях очарован от елегантността му: бастун с дръж­ка от слонова кост, изискано двуредно сако от син кашмир, синя федора в тон с него и бял кадилак, дълъг цял километър. Когато стигнахме до колата, паркирана в една странична уличка близо до магазина, попитах дали да поставя касата със скоч в багаж­ника, а баща ми и Дюк се разсмяха.
– Дюк, защо не му покажем багажника? – предложи баща ми.
Дюк със замах отвори багажника на кадилака и каза:
– Няма много място, момчето ми.
Аз погледнах вътре и ококорих очи. И днес, седемдесет го­дини по-късно, с удивителна яснота помня видяното: багажни­кът беше натъпкан догоре с пари – пачки банкноти с всякаква стойност, хванати с дебели ластици, и издути чувалчета от груб плат, преливащи от монети.
Дюк беше в далаверата с числата, характерна за моя квартал във Вашингтон. Ето в какво се състоеше играта: всеки ден хора от квартала оставяха при местното „буки“ залозите си (често дребни суми от по десет цента), предполагайки какво ще е три­цифреното число на деня. Ако го познаеха – хвала на Бога!, – получаваха шейсет долара за заложените десет цента, тоест изплатената печалба беше в съотношение към залога 600 към 1. Но разбира се, истински печелеха букмейкърите – съотношение­то при тях беше 1000 към 1. Числото на деня не можеше да се манипулира, тъй като се получаваше посредством известна на всички формула, основана на общата сума от залозите на три конкретни конни гонки на един местен хиподрум. Макар да бе очевидно, че коефициентът не е в тяхна полза, залагащите се радваха на две неща: възможността да залагат много малки суми и надеждата изведнъж да се сдобият с цяло състояние – надеж­да, която донякъде облекчаваше отчаянието от бедността, което ги терзаеше през целия им живот.
Познавах от първа ръка ежедневното вълнение от очакване­то на числото на деня, защото от време на време тайно залагах малки суми (въпреки предупрежденията на родителите ми), често дребни монети, които отмъквах от касовия апарат в мага­зина. (Споменът за тези дребни кражби дори сега предизвиква у мен срам.) Баща ми неведнъж изтъкваше, че само глупак би залагал при подобен коефициент. Знаех, че е прав, но в младост­та ми това беше единствената хазартна игра в града. Правех залозите си чрез Уилям, един от двамата чернокожи работници в магазина. Винаги му обещавах 25% от печалбата. Уилям беше жизнен и обаятелен мъж, но страдаше от алкохолизъм и далеч не бе пример за почтеност. И аз никога не знаех дали прави за­лога на мое или свое име, или просто прибира парите. Никога не познах числото на деня и подозирам, че дори това да беше станало, Уилям най-вероятно щеше да каже, че същия ден букито не е дошъл, или пък да ми замаже очите с друга подобна измислица. В крайна сметка изоставих тази игра, когато за свое огромно щастие открих пунктовете за бейзболни залагания, заровете, пинокъла и преди всичко покера.

ОСМА ГЛАВА
КРАТКА ИСТОРИЯ НА ГНЕВА
 
Моята пациентка Бренда днес имаше конкретен план за сесията ни. Без дори да ме погледне, тя влезе в кабинета, зае мястото си, отвори дамската си чанта, извади оттам лист и започна на висок глас да чете предварително подготвено изло­жение с оплакванията си от моето поведение в предишната сесия.
– Ти каза, че не работя пълноценно в сесиите и че другите ти пациенти идват по-подготвени да обсъждат проблемите си. И намекна, че предпочиташ да работиш с другите си пациенти. Смъмри ме, че не споделям съновидения или фантазии. И взе страната на предишния ми терапевт, като каза, че досега никоя терапия не ми е помогнала, защото отказвам да разкрия себе си.
В предишната сесия Бренда доста мълча, както нерядко се случва, не проявяваше инициатива за каквото и да било и така ме принуди да полагам извънредни усилия: чувствах се така, сякаш безуспешно се опитвам да отворя стрида. Днес, докато четеше списъка с обвиненията си, аз усетих как възприемам отбранител­на позиция. Овладяването на гнева не е сред силните ми страни. По силата на рефлекса бях склонен да ѝ посоча как изопачава нещата, но се въздържах по ред причини. Първо, това беше бла­гоприятно начало на сесията ни – много по-добро от миналата седмица! Тя се разкриваше пред мен, освобождаваше мисли и чувства, които бе сдържала. Освен това, макар да бе изопачила думите ми, си давах сметка, че действително бях си помислил някои от нещата, в които ме обвиняваше, а най-вероятно тези мисли бяха внесли несъзнавани от мен нюанси в думите ми.
– Бренда, напълно разбирам раздразнението ти. Мисля, че не ме цитираш съвсем точно, но си права: миналата седмица наистина се чувствах разочарован и донякъде объркан. След което я попитах: – Ако в бъдеще някоя наша сесия протече по подобен начин, какво би ме посъветвала? Кой е най-добрият въпрос, който бих могъл да задам?
– Защо просто не ме попиташ кое миналата седмица ме на­кара да се по­чувствам зле? – отвърна тя.
Последвах предложението ѝ.
– Кое миналата седмица те накара да се почувстваш зле?
Този въпрос постави началото на плодоносен разговор за разочарованието и обидата, които бе изпитвала през последни­те няколко дни. Към края на сесията върнах разговора към те­мата, с която бяхме започнали – гнева ѝ към мен. Тя се разплака и ми благодари, че съм приел всичко сериозно, че съм поел от­говорност за своята роля в ситуацията и че заедно с нея съм упорствал в разрешаването на проблема. Мисля, че и двамата почувствахме как навлизаме в нова фаза на терапията.
След сесията, карайки велосипеда към къщи, продължих да размишлявам за гнева. Макар да бях доволен как се бях справил с инцидента, знаех, че имам още работа в това отношение и бих се чувствал много по-неловко, ако не харесвах Бренда толкова много и ако не бях наясно колко трудно ѝ бе да ме критикува. Не се съмнявах също, че бих се чувствал много по-застрашен, ако ми се беше разгневил някой от пациентите мъже. И в личния, и професионалния си живот винаги съм се притеснявал от конфронтации и винаги съм внимавал да избягвам всякакви адми­нистративни длъжности, които биха изисквали от мен да се конфронтирам – например председател на комисия или декан на факултет. Само веднъж, няколко години след приключването на специализацията ми, се съгласих да участвам в интервю за председател – в моята алма матер – „Джоне Хопкинс“. За щастие – мое и на ръководството – беше избран друг кандидат. Винаги съм смятал, че избягването на административни длъжности беше мъдър ход, тъй като истинската ми сила е в клиничните изследвания, практиката и писането, но сега трябва да призная, че страхът ми от конфликти и стеснителността ми имаха същест­вен принос за това.
Жена ми, тъй като знае, че предпочитам събирания в тесен кръг от четирима или най-много шестима души, намира за дос­та забавен факта, че станах специалист по групова терапия. В действителност опитът ми като ръководител на групи се ока­за терапевтичен не само за моите пациенти, но и за мен самия: благодарение на него започнах да се чувствам много комфортно сред повече хора. Освен това от дълго време почти не изпитвам тревожност пред многобройна публика. Но все пак тези събития протичат винаги според моите условия: не желая да участвам в спонтанни, конфронтационни публични дебати, защото в подоб­ни ситуации съм неспособен да мисля бързо. Едно от предим­ствата на напредналата възраст е, че публиката сега се отнася към мен с повече уважение: от години, дори десетилетия не се е случвало колега или друг човек от публиката да ме предизви­ка с въпрос.
Спирам да погледам десетина минути тренировката по тенис в гимназията „Гън“ и се замислям за дните си в тенис отбора на гимназията „Рузвелт“. Бях номер шест в шестчленния отбор, но бях много по-добър от Нелсън, който беше пети номер. Когато играехме един срещу друг обаче, той ме разколебаваше с агре­сивността и ругатните си и ме изнервяше, прекъсвайки играта в ключови моменти, за да се моли. Треньорът, без да прояви никакво съчувствие към мен, ми казваше да порасна и да се справя сам с този проблем.
Продължавам обиколката с велосипеда и си мисля за множес­твото адвокати и мениджъри, които идват на терапия при мен – все хора, които живеят от конфликтите, – и се удивявам на тяхната войнственост. Не знам как те са станали такива, нито пък разбирам защо аз до такава степен избягвам конфликтите. Сещам се за хулиганчетата в основното училище, които ме за­плашваха с бой след часовете. Спомням си, че в книгите попадах на разкази за бащи, които учеха децата си да се боксират, и копнеех баща ми да е такъв. По онова време евреите никога не се биеха: те бяха винаги битите. С изключение на боксьора Били Кон – изгубих тлъста сума, която бях заложил на него, когато се би с Джо Луис. Чак години по-късно разбрах, че всъщност не бил евреин.
Самоотбраната бе съществен проблем през първите четиринайсет години от живота ми. Кварталът ни не беше безопасен и всяко отдалечаване от къщи криеше риск. Три пъти в седмицата ходех в кино „Силван“, което се намираше току зад ъгъла. Тъй като всяка прожекция се състоеше от два филма, гледах шест филма седмично, обикновено уестърни или документални лен­ти за Втората световна война. Родителите ми без колебание ме пускаха на кино, защото смятаха, че в кинозалата съм в безопас­ност. Мога да си представя облекчението им, докато съм бил в библиотеката, на кино или съм четял у дома: поне петнайсет или двайсет часа в седмицата аз не бях изложен на опасности.
Но опасностите винаги дебнеха. Бях на около единайсет години, една съботна вечер работех в магазина и майка ми ме помоли да ѝ купя фунийка сладолед с вкус на кафе от магазина малко по-надолу по улицата. Непосредствено до нашия магазин имаше китайска перачница, до нея имаше бръснарница с пожъл­тели снимки на прически по прозореца, следваше малка разхвър­ляна железария, след която беше аптеката, в която, освен лекарс­тва, можеше да си купиш сандвичи или сладолед и да ги изядеш на един тесен плот с осем стола. Взех сладоледа, платих десет цента (едната топка струваше пет цента, но майка ми обичаше да изяжда по две) и на излизане ме наобиколиха четирима бели здравеняци с година или две по-големи от мен. Беше необичай­но и рисковано бели момчета да се движат из нашия чернокож квартал и това означаваше неприятности.
– О, за кого е сладоледът? – изръмжа единият – момче с малки, глупави очи, свирепо изражение, къса подстрижка и червена кърпа около врата.
– За майка ми – смотолевих и скришом се огледах за път за бягство.
– За мама? А защо не го опиташ? – каза той, хвана ръката ми и натика фунийката сладолед в лицето ми.
Точно в този момент групичка чернокожи деца, мои прияте­ли, се подадоха иззад ъгъла и тръгнаха по улицата в нашата посока. Те видяха какво се случва и ни окръжиха. Един от тях – Леон, се наведе към мен и ми каза:
– Хей, Ърв, я не му се давай на тоя скапаняк. Можеш да се справиш с него. – После добави шепнешком: – Използвай ъперкъта, който ти показах.
В същия момент чух тежки стъпки и видях баща ми и Уилям, неговия доставчик, да тичат към нас по улицата. Баща ми ме хвана за ръка, издърпа ме и ме отведе обратно в сигурното убе­жище на магазинчето „Блумингдейл“.
Разбира се, баща ми постъпи правилно. Аз бих направил същото за своя син. Последното, което един баща би желал, е синът му да се озове в центъра на междурасова улична схватка. И въпреки това често си спомням за това си спасение със съжа­ление. Иска ми се да бях се сбил с онова момче и да бях му пока­зал жалкия си ъперкът. Никога преди това не бях се опълчвал на нападател и онзи момент, когато бях заобиколен от готови да ме защитят приятели, бе идеалната възможност. Противникът ми беше с моя ръст, макар да беше малко по-голям на години, и аз несъмнено бих повишил самочувствието си, разменяйки юмруци с него. Какво толкова можеше да ми се случи? Да ми разкървави носа, да ми посини окото – съвсем нищожна цена, която щях да платя, за да се гордея след това, че съм отстоял себе си.
Знам, че поведенческите модели на възрастните са нещо сложно и никога не се формират в резултат от единствено съби­тие, и все пак продължавам да вярвам, че безпокойството ми да посрещам открития гняв, склонността ми да избягвам конфрон­тация, даже по-разгорещени спорове, и неохотата ми да приемам административни длъжности, предполагащи конфронтация и спорове, биха били по-различни, ако баща ми и Уилям онази вечер преди много години не бяха ме дръпнали точно преди сбиването. Но от друга страна, разбирам, че раснех в атмосфера на страх: на прозорците на магазина имаше метални решетки, опасности дебнеха навсякъде, навред се говореше как евреите в Европа са преследвани и избивани. Бягството беше единствена­та стратегия, на която баща ми ме научи.
 
Докато описвам този инцидент, в съзнанието ми изплува друга случка: с майка ми отидохме да гледаме филм в „Силван“ и влязохме в салона непосредствено преди началото. Тя много рядко ходеше на кино с мен, особено ако беше събота следобед, но обожаваше Фред Астер и често гледаше неговите филми. Не бях твърде въодушевен, че съм с нея, защото тя нямаше об­носки, често се държеше грубо с хората и никога не знаех какво ще се случи. Хващаше ме срам, когато някой приятел ме видеше с нея. В киносалона тя забеляза две свободни места на средния ред и се тръшна на едното. Момчето, което седеше на съседното място, каза:
– Госпожо, мястото е запазено.
– Я го виж ти, важната клечка. Място запазил – отвърна тя на висок глас, за да я чуят всички наоколо, а аз придърпах яката на ризата, за да скрия лицето си.
Точно тогава дойде приятелят, когото момчето очакваше, и двамата, намръщени и мърморейки нещо, се преместиха на друг ред. Малко след като започна филмът, аз скришом ги погледнах, но момчето улови погледа ми, размаха юмрук към мен и по уст­ните му прочетох: „Ще ми паднеш“.
Именно това беше момчето, което размаза сладоледа в ли­цето ми. Тъй като не можеше да си го върне на майка ми, той трябва да ме беше дебнал дълго време, докато ме хване сам. Сигурно за него е било двойно удоволствие да научи, че сладо­ледът е за майка ми – с един удар ни беше поразил и двамата!
Всичко това звучи правдоподобно и съставлява една съгла­сувана история. Колко властен е импулсът ни да оформяме гещалти и да съставяме истории със стройна композиция! Но истина ли е тя? Седемдесет години по-късно аз вече не се надя­вам да изровя „истинските“ факти, но вероятно силата на чувс­твата ми в онези моменти, желанието да се бия и вцепенението по някакъв начин са допринесли за свързването им в едно. Ис­тина? Уви, сега не съм сигурен дали това действително беше същото момче и дали събитията са се случили в описаната поредност: струва ми се възможно случката със сладоледа да предшества инцидента в киното.
С напредването на възрастта ми става все по-трудно да си отговарям на подобни въпроси. Опитвам се да възстановя в паметта си моменти от младостта си, но когато направих сверка със сестра ми, братовчедите и приятелите ми, бях шокиран колко различни са техните спомени. В ежедневната си работа, докато помагам на пациентите да си припомнят своя ранен жи­вот, аз все повече се убеждавам колко крехка и менлива е при­родата на реалността. Автобиографиите – и без съмнение тази не прави изключение – са художествена измислица в далеч по-голяма степен, отколкото ни се иска.

ДЕВЕТА ГЛАВА.
ЧЕРВЕНАТА МАСА
 
Кабинетът ми представлява студио на петдесетина метра от къщата ни, но двете постройки са обгърнати от толкова много зеленина, че от едната почти не се вижда другата. В него прекарвам по-голямата част от деня, пишейки цялата сутрин и срещайки се с пациенти следобед. Когато ме обземе неспокойс­твие, излизам навън и започвам да се суетя около бонзаите: подрязвам ги, поливам ги, възхищавам се на изящните им из­вивки и обмислям въпросите, които да задам на Кристин, специалистка по бонзай и близка приятелка на дъщеря ми, която живее само на пресечка от къщи.
След вечерната ми велосипедна обиколка или разходка с Мерилин ние прекарваме остатъка от вечерта в нашата библио­тека: четем, разговаряме или гледаме филм. Помещението е с големи ъглови прозорци, които гледат към вътрешния двор в провинциален стил с градински мебели и голямо джакузи с лам­перия от секвоя, обградено от няколко калифорнийски дъба. Стените са покрити с лавици със стотици книги, а самото поме­щение е обзаведено в непринуден калифорнийски стил: кожен работен стол, канапе с червено-бяла кувертюра. А в единия ъгъл, в остър контраст с всичко останало, е масата в бароков стил с тапициран в червена кожа плот на майка ми заедно с четирите черни стола с извити крака, инкрустирани със злато и в същия стил. На тази маса играя шах и други настолни игри с децата си, също както навремето, преди седемдесет години, в неделните сутрини баща ми играеше шах с мен.
Мерилин не харесва масата – тя не подхожда на нищо в дома ни – и би се радвала да се отърве от нея, но отдавна изостави тази битка. Тя знае, че тази маса означава много за мен, и се съгласи да я оставим в стаята, но завинаги заточена в далечния ъгъл. Масата е свързана с едно от най-значимите събития в жи­вота ми и когато я погледна, се преизпълвам с носталгия, ужас и чувство на освобождение.
Ранният ми живот се дели на два периода: преди и след четиринайсетия ми рожден ден. До четиринайсетгодишна възраст заедно с родителите ми и сестра ми живеехме в малкия мизерен апартамент над бакалията. Входът за него обаче беше не отпред, а зад ъгъла. Имаше вестибюл, където въглищарят редовно сто­варваше въглищата, затова държахме вратата отключена. 
Когато времето застудееше, нерядко заварвахме по един-двама пияници да спят на пода.



Входът към семейния апартамент над бакалията, ок. 1943 г.

Нагоре по стълбите се стигаше до вратите на два апартамен­та – нашият гледаше към Първа улица. Разполагахме с две спал­ни – една за родителите ми и една за сестра ми. Аз спях в мал­ката трапезария на разтегателното канапе. Когато бях на десет, сестра ми я приеха в колеж и аз заех нейната спалня. Имаше и кухничка с малка маса, на която се хранех. През цялото ми детс­тво нито веднъж не съм се хранил с баща ми или майка ми (с изключение на неделите, когато се събираше на вечеря цялата ни фамилия – между дванайсет и двайсет души). Майка ми готвеше и оставяше и храна на печката, а ние със сестра ми се хранехме на малката кухненска маса.
Приятелите ми живееха в подобни жилища, затова дори не беше ми хрумвало да мечтая за по-добро, но нашият апартамент се отличаваше с една особена ужасия – хлебарките. Те бяха навсякъде, въпреки усилията на изтребителите – аз изпитвах (изпитвам и до ден днешен) ужас от хлебарки. Всяка вечер май­ка ми поставяше краката на леглото ми в купи с вода, понякога керосин, за да не пропълзяват при мен. И въпреки това те често падаха върху завивката ми от тавана. Нощем, щом угасяхме лампите, къщата оставаше на тяхно разположение и аз чувах как тичат по линолеума на кухничката. Нощем не смеех да отида до тоалетната, а се облекчавах в буркан, който държах до леглото. Спомням си веднъж, бях на десет или единайсет години, четях книга в дневната, когато една гигантска хлебарка прелетя през стаята и кацна в скута ми (да, хлебарките могат да летят – не го правят често, но могат!). Разкрещях се, баща ми дотича, събори я на пода и я стъпка. Гледката на смачканата хлебарка беше най-гадното от всичко и аз се втурнах към тоалетната да повърна. Баща ми се опита да ме успокои, но просто не можеше да разбере как бе възможно толкова да се разстроя заради едно мъртво на­секомо. (Не съм превъзмогнал фобията си от хлебарки, тя дреме някъде в мен, но отдавна е безпредметна: климатът в Пало Алто е твърде сух и не съм виждал такова насекомо вече половин век – едно от големите предимства на живота в Калифорния.)
Един ден, когато бях на четиринайсет, майка ми почти не­брежно ми съобщи, че е купила къща и трябва съвсем скоро да се преместим. Следващото, което си спомням, е как влизам в новия ни дом на приятна и спокойна улица само на пресечка от парка Рок Крийк. Беше голяма, хубава двуетажна къща с три спални, стая за отдих с чамова ламперия в сутерена, остъклена странична веранда и малък затревен двор, ограден с жив плет. Смяната на жилището беше изцяло дело на майка ми: тя беше купила къщата без баща ми дори да излезе от магазина, за да я види.
Кога се преместихме? Видях ли хората, които пренесоха покъщнината ни? Какво беше първото ми впечатление от новия дом? Как мина първата ми нощ в него? Какво мога да разкажа за огромното удоволствие да се сбогувам завинаги с гъмжащия от хлебарки апартамент, срама, мръсотията, нищетата и спящи­те във вестибюла пияници? Спомням си много малко за всичко това. Може би съм бил твърде ангажиран с тревоги как ли ще се чувствам като деветокласник в новото училище и дали ще си намеря нови приятели там. Паметта и емоциите имат нелинейна връзка: твърде силната или твърде слабата емоция често вървят ръка за ръка с оскъдност на спомените. Спомням си как обикалям удивен чистата ни къща и чистия ни двор. Сигурно съм бил горд, канейки приятели на гости, сигурно съм бил по-спокоен, а не уплашен като преди, сигурно сънят ми се е подобрил, но това са просто предположения. Онова, което си спомням най-ясно от целия този период, е историята с покупката на червената маса, която майка ми с гордост разказваше.
За новия дом тя реши да купи изцяло нова покъщнина и да не запазва нищо от стария апартамент – нито мебели, нито спал­но бельо, нищо – с изключение на готварските съдове (които аз използвам до днес). И на нея трябва да ѝ е било дошло до гуша от предишния ни живот, макар никога да не споделяше пред мен чувствата и копнежите си. Но историята за масата ми разказваше неведнъж. След като купила къщата, тя отишла в „Мейзърс“, популярен мебелен магазин, от който често пазаруваха приятел­ките ѝ, и за един следобед поръчала всичко необходимо за къ­щата ни с три спални: килими, мебели за всички стаи и веранда­та, градински кресла. Наистина голяма поръчка. Докато прода­вачът оформял крайната сметка, погледа на майка ми привлякла една маса в необароков стил, с тапициран в червена кожа плот, в комплект с четири стола. Тя казала на продавача да прибави към поръчката и масата със столовете. Той отвърнал, че са вече продадени и за съжаление, за най-голямо негово съжаление, не разполагат с друг такъв комплект – моделът бил спрян от про­изводство. При което майка ми обявила, че отменя цялата по­ръчка, взела дамската си чанта и се приготвила да си върви.
Може би е била сериозна. А може би не. Във всеки случай ходът ѝ дал резултат. Продавачът отстъпил и масата била нейна. Шапка ти свалям, мамо, за дръзкия блъф – много време играх покер, но за по-добър не съм чувал. Понякога ми се иска да на­пиша разказ за това. Има потенциал в тази идея – бих разработил и двете страни на историята: големия блъф на майка ми и разо­чарованието на семейството, което не получило масата.
Все още пазя тази маса, въпреки протестите на жена ми, че не подхожда на нищо в дома ни. Макар естетическите ѝ недос­татъци да се набиват дори в моите очи, тя е пропита със споме­ни за неделните партии шахмат с баща ми, чичовците ми, а по-късно с моите деца и внуци. В гимназията играех в отбора по шахмат и с гордост носех пуловер с голяма шахматна фигура отпред. Отборът играеше на пет дъски и се съревноваваше с всички вашингтонски гимназии. Аз играех на първа дъска и тъй като през последната година в гимназията нямах загуба, се смя­тах за младежки шампион на Вашингтон. Но така и не станах достатъчно добър, за да се състезавам на по-високо ниво, отчас­ти заради чичо ми Абе, който осмиваше идеята да се учи шахмат по учебник, особено дебютите8. Помня как посочваше с пръст главата ми, казваше, че съм klug („умен“), и ме съветваше да използвам качествената си яломска kopf („глава“) и да играя нестандартно, за да обърквам противниците си. Този съвет се оказа изключително лош. В колежа престанах да играя шахмат, но в деня след приемането ми в медицинското училище се кан­дидатирах за университетския отбор и играх втора дъска до края на семестъра, а когато започнах обучението си по медицина, изоставих шахмата за втори път до деня, в който започнах да уча синовете си – Виктор и Рийд, които станаха отлични играчи. Едва през последните няколко години започнах да играя по-сериозно. Взимам уроци от един руски гросмайстор и рейтингът ми в интернет расте. Но вече е твърде късно, опасявам се – от­слабващата ми памет е непреодолим противник.
Ако зависеше от баща ми, кой знае колко още щяхме да жи­веем над магазина. Той като че ли бе почти безразличен към обстановката. Майка ми му купуваше всичките дрехи и му казваше какво да облече, избираше му дори вратовръзката, ко­гато излизахме в неделя.
Баща ми имаше хубав глас и на семейните сбирки обичах да го слушам как пее песни на идиш с леля Люба. Майка ми не проявяваше интерес към музиката и не съм я чувал да изпее и ред – немузикалността си съм наследил от нея. В неделните сутрини с баща ми почти винаги играехме шахмат на червената барокова маса и той обикновено пускаше песни на грамофона и им пригласяше, докато майка ми не изкрещеше: „Genug, Barel, genug!“. („Достатъчно, Бен, достатъчно!“) И той винаги се под­чиняваше. В тези моменти бях най-разочарован от него и много ми се искаше да бе отстоял себе си, да бе ѝ се опълчил. Но това никога не се случи.
 
Майка ми беше добра готвачка и аз често си спомням за нейните ястия. Нерядко, и до днес, се опитвам да ги повторя в нейните тежки алуминиеви тенджери. Много съм привързан към тези готварски съдове. Сготвена в тях, храната е по-вкусна. Де­цата ми често ме увещават да им ги дам, но аз не искам да се разделя с тях.
След като се преместихме в новата къща, майка ми всеки ден първо готвеше, след което с колата отиваше в магазина, където прекарваше остатъка от деня и вечерта. Аз претоплях сготвено­то и се хранех сам, четейки книга. (Сестра ми Джийн вече учеше в Мерилендския университет.) Баща ми се връщаше у дома, за да обядва и да подремне, но рядко сядахме на масата заедно.
Новата ни улица се казваше „Бладжън Теръс“ и пред краси­вите домове, всичките пълни с деца на моята възраст, растяха високи кленове. Спомням си, че първия ден бях добре посрещнат. На улицата играеха футбол деца и като ме видяха, ми помахаха – имаха нужда от още играчи – и аз незабавно се включих. По-късно същия ден на тревата в двора на отсрещната къща видях тринайсетгодишния Били Нолън да си подава бейзболна топка с възрастния си дядо, който, както по-късно научих, в младостта си бил питчър в „Бостън Ред Сокс“. С Били впослед­ствие често играехме бейзбол. Помня и първата си разходка из квартала. В предния двор на една от къщите видях езерце с няколко водни лилии – развълнувах се, защото знаех, че от него можех да си осигуря добър материал за наблюдение с микроско­па: по повърхността му сигурно се носеха множество ларви на комари, а от долната страна на лилиите можех да остържа колкото пожелая амеби. Но как да си взема спесимени? В стария квартал бих се промъкнал в двора нощем и бих откраднал ня­колко иначе ненужни същества от езерцето. Но нямах идея как да се държа на новото място.



Майката и бащата на автора пред къщата на „Бладжън Теръс“, Вашингтон, окръг Колумбия, 1947 г.

 „Бладжън Теръс“ и кварталчето, където се намираше, бяха идилични. Нямаше мръсотия, опасности и престъпления, не се чуваха антисемитски подхвърляния. Семейството на братовчед ми Джей, мой близък приятел през целия ми живот, също се беше преместило в този квартал, на няколко пресечки от наша­та къща, и двамата с него често се виждахме. Паркът „Рок Крийк“ беше само на две пресечки от къщи, със своето поточе, пътеки, бейзболни игрища и тенис кортове. Почти всеки ден след учи­лище игрите на топка в квартала продължаваха до тъмно.
Сбогом, плъхове! Сбогом, хлебарки, престъпници, опаснос­ти и антисемитски заплахи. Животът ми щеше да се промени завинаги. От време на време, когато в магазина имаше много работа, ходех да помагам, но общо взето това окаяно място беше останало зад гърба ми. И никога повече не ми се наложи да лъ­жа къде живея. Де да можеше гаджето ми от летния лагер – Джуди Стайнбърг, да види моя нов дом!

ДЕСЕТА ГЛАВА. 
ЗАПОЗНАНСТВО С МЕРИЛИН
 
Винаги насърчавам обучаващите се терапевти да се подлагат на лична терапия. „Собственият ви Аз е вашият основен инструмент. Научете колкото можете повече за него. Вашите слепи петна ще ви пречат да разбирате пациента и да проявявате емпатия към него. Не допускайте това.“ От друга страна обаче, съм така здраво обвързан с една жена от петнайсетгодишна възраст и така посветен на голямото си семейство, че нерядко си задавам въпроса дали съм способен наистина да съпреживея света на човек, който върви по жизнения си път сам.
Често си мисля, че годините ми преди запознанството с Мерилин са черно-бели: цветове наситиха живота ми едва когато в него влезе тя. Спомням си първата ни среща със свръхестест­вена яснота. Бях в десети клас в гимназията „Рузвелт“ и живеех в новия си квартал от около шест месеца. Една събота привечер, след няколко часа игра на боулинг със залози, Луи Розентал – едно от момчетата, с които често играех, ми каза, че щяло да има парти наблизо, в дома на Мерилин Кьоник, и предложи да отидем. Бях стеснителен и много не обичах да ходя по партита,
а и не познавах Мерилин – по това време деветокласничка, с половин учебна година след мен, – но тъй като нямах други планове, се съгласих.
Домът ѝ представляваше скромна тухлена къща, като всич­ки други на 4-та улица между пресечките „Фарагът“ и „Галатин“, с малка веранда, до която се стигаше по няколко стъпала. На­ближавайки, видяхме на стълбите и верандата множество деца на нашата възраст, които се опитваха да се доберат до входната врата. Аз, който винаги избягвах по-многолюдните събирания, мигом се обърнах да си вървя, но моят находчив другар Луи ме хвана за ръката, посочи прозореца към верандата и предложи да се промъкнем през него. Влязохме през прозореца и през тъл­пата си проправихме път към вестибюла, където, в абсолютния център на шумно стълпотворение, обградено с внимание, стое­ше дребничко, много симпатично и жизнено момиче с дълга кестенява коса.
– Това е тя, онази нисичката. Това е Мерилин Кьоник – каза ми Луи и се запъти към съседната стая да вземе по нещо за пи­ене.
Както споменах, обикновено бях много стеснителен, но тази вечер удивих сам себе си, тъй като, вместо да се върна по обра­тния път през прозореца, започнах да си проправям път през тълпата към домакинята и когато я достигнах, без идея какво да ѝ кажа, просто избъбрих припряно:
– Здравей, аз съм Ърв Ялом и току-що влязох през прозоре­ца.
Не помня дали си казахме още нещо, преди вниманието ѝ да бъде привлечено от други, но още в онзи момент си дадох смет­ка, че съм загазил: тя ме привличаше както магнит – пирон, и внезапно ме обзе чувството, не, беше нещо повече от чувство – убедеността, че тя ще изиграе решаваща роля в живота ми.
Завладян от нервност, на следващия ден ѝ се обадих по те­лефона (за първи път се обаждах на момиче) и я поканих на кино. Това щеше да е първата ми романтична среща. За какво си говорихме? Спомням си, тя ми разказа, че веднъж цяла нощ чела „Отнесени от вихъра“ и на следващия ден не отишла на училище. Това така ме възхити, че се задъхах от вълнение. И двамата бяхме страстни читатели и мигом се впуснахме в без­крайно обсъждане на книги. По някаква причина тя прояви силен интерес към увлечението ми по биографиите в централ­ната библиотека. Кой, за бога, би предположил, че това мое начинание ще ми свърши толкова добра работа? Взаимно си препоръчвахме четива – по това време ненаситно поглъщах Джон Стайнбек, а тя четеше заглавия, на които не бях обръщал вни­мание – „Джейн Еър“ и „Брулени хълмове“. Аз харесвах Джеймс Фарел, тя – Джейн Остин. И двамата обичахме Томас Улф и понякога четяхме един на друг най-мелодичните пасажи от „Погледни към дома, ангеле“. Само след няколко срещи аз се обзаложих с братовчед си Джей на трийсет долара, че ще се оженя за нея. И на сватбата ги получих!
Защо именно тя? Пишейки тази автобиография, преоткри­вайки по-младия си Аз и давайки си сметка що за хаотична личност бях по онова време и колко ми липсваше наставник, бях осенен от прозрение: аз бях открил своя ментор! И това беше Мерилин. Моето несъзнавано беше схванало, че тя е изключи­телно подходяща за задачата да ме цивилизова и облагороди. Историята на нейното семейство беше достатъчно сходна с тази на моето, за да се чувствам комфортно в присъствието ѝ, но и различна точно колкото е необходимо. Родителите ѝ също бяха емигрирали от Източна Европа, но с десетина-петнайсет години по-рано от моите, и бяха имали известно светско образование. Баща ѝ пристигнал в Съединените щати като юноша, но не при толкова тежки икономически условия като моя. Той бил образо­ван, бил романтик, обичал операта и пътувал из страната като своя герой Уолт Уитман, припечелвайки тук и там като черно­работник. След като се оженил за Силия, майката на Мерилин, красива и блага жена, израснала в Краков, в която нямаше и помен от грубостта и гневливостта на майка ми, той отворил бакалия, която, както установихме години след запознанството си, се намирала само на пресечка от магазина на баща ми! Си­гурно стотици пъти съм минавал пеш или с колелото покрай това квартално магазинче. Но баща ѝ бе имал прозорливостта да не остави семейството си да живее в този размирен и опасен бедняшки квартал. Затова Мерилин бе отраснала в скромен, но безопасен квартал, населен с представители на средната класа, и почти не бе стъпвала в магазина на баща си.
Родителите ни се срещаха много пъти и ми се струваше па­радоксално, че нейните родители се отнасят с голямо уважение към моите. Бащата на Мерилин виждаше, че баща ми е успешен предприемач, и съвсем правилно бе забелязал, че всъщност майка ми със своя остър ум и прозорливостта си е движещата сила зад неговия успех. За жалост баща ѝ почина, когато бях на двайсет и две, и така и не ми се удаде възможност да го опозная добре, макар все пак да успя да ме заведе на първата в живота ми опера („Прилепът“ от Йохан Щраус).
Мерилин беше половин година след мен в училище и в оне­зи дни имаше церемонии по дипломиране през февруари и юни. Няколко месеца след запознанството ни присъствах на дипло­мирането ѝ в средното училище „Макфарланд“ (което беше в съседство с моята гимназия). През февруари слушах с благого­вение как Мерилин със забележително спокойствие произнесе прощалната реч. О, как се възхищавах на това момиче и как го обичах!
В гимназията бяхме неразделни и винаги обядвахме заедно. Неизменно се срещахме и през почивните дни. Общата ни отда­деност на литературата беше така силна, че различията в дру­гите интереси сякаш нямаха никакво значение. Тя много рано се беше влюбила във френския език, литература и култура, докато аз предпочитах науките и някак ми се удаваше изклю­чителното постижение да произнасям погрешно всяка срещната френска дума, докато тя пък, от своя страна, не можеше да види друго, освен миглите си, когато погледнеше в окуляра на моя микроскоп. И двамата обичахме часовете по англоезична лите­ратура и за разлика от другите ученици, с огромно желание четяхме книгите, които ни възлагаха: „Алената буква“, „Сайлъс Марнър“ и „Завръщане в родния край“.
Един ден следобедните часове в гимназията бяха отменени, за да могат всички ученици да посетят прожекцията на британ­ския филм от 1946 г. „Големите надежди“. С Мерилин седяхме един до друг, хванали ръцете си. Този филм и до днес е сред любимите ни и през десетилетията всеки от нас вероятно го е споменавал стотици пъти по различни поводи. Той разкри пред мен света на Дикенс и не след дълго бях изгълтал всичките му книги. Оттогава ги препрочитам многократно. Години по-късно, в периода, когато пътувах много, изнасяйки лекции из Съедине­ните щати и Великобритания, придобих навика да търся в ан­тикварните книжарници и да купувам първи издания на книги­те на Дикенс. Тези издания си остават единственото, което ня­кога съм колекционирал. Мерилин още по онова време беше толкова обаятелна, интелигентна и умела в общуването, че бе спечелила на своя страна всички учители. Аз тогава бях какво ли не, но едва ли някой би ме определил като обаятелен. Бях добър ученик, отличник в точните науки, а също и по английски език и литература – учителката по тези предмети – г-ца Дейвис, редовно допринасяше за моята непопулярност сред съученици­те, като хвалеше съчиненията ми и ги поставяше на училищно­то табло. За жалост, в 12. клас започна да ни преподава г-ца Макули, другата учителка по английски език и литература, която преподаваше и на Мерилин и я ценеше много. Един ден в коридора тя ме видя да разговарям с Мерилин, облегнат на шкаф­чето ѝ, и от този момент нататък започна да ме нарича „каубоя на шкафчето“. Тя така и не ми прости, че съм ухажвал Мерилин, и за мен вече нямаше никаква надежда в часовете при нея. Г-ца Макули свикна да подхвърля насмешливи и язвителни комен­тари за съчиненията ми. Подиграваше ме заради неумелото изпълнение на ролята на вестителя в „Крал Пир“. Наскоро две от децата ми преглеждаха старите вестници в килера и попад­наха на мое възторжено съчинение за бейзбола, оценено от г-ца Макули с четири плюс, и бяха възмутени, че тя безмилостно е нашарила страниците с коментари като „Глупаво!“ или „Такова въодушевление за толкова банални неща“. А представете си, в съчинението съм писал за титани като Джо Димаджо, Фил Ризуто, Кинг Конг Келер, Смоуки Джо Пейдж и Непоклатимия старец – Томи Хенрих.
Винаги ще съм благодарен за късмета да имам Мерилин до себе си от петнайсетгодишна възраст. Тя възвиси мислите ми, разпали амбициите ми и ми даде пример за човещина, велико­душие и отдаденост на духовния живот. Толкова съм ти призна­телен, Луи, където и да си сега. Признателен съм ти, че ми по­могна да се покатеря през онзи прозорец.

ЕДИНАЙСЕТА ГЛАВА. 
КОЛЕЖАНСКИ ГОДИНИ
 
Преди две години с моя приятел Лари Зароф седяхме в едно кафене с изглед към санфранциския залив в град Сосалито. Силният вятър си играеше с чайките, а ние наблюдавахме на­предващия с полюшване към града ферибот, докато се скри от погледа ни. С Лари си припомняхме колежанските години: в университета „Джордж Вашингтон“ изкарахме заедно повечето курсове – тежки дисциплини като органична химия, качествен анализ и сравнителна анатомия (в рамките на който дисекцирахме всеки един орган и мускул в тялото на котка). И докато разговаряхме за този най-стресов период в живота ми, Лари спомена за някакво „диво парти на братството“ с много пиене и разкрепостени момичета.
Аз подскочих.
– Братство ли? Какво братство?
– ТЕП, разбира се.
– Какво е това?
– „Тау Епсилон Пи“. Какво има, Ърв?
– Какво ли? Бесен съм. В колежа с теб се виждахме всеки ден и никога не съм чувал за братство. Защо не бях поканен да се присъединя към това братство? Защо ти не ме покани?
– Ърв, нима очакваш да помня? Сега е 2014 г., а ние постъ­пихме в „Джордж Вашингтон“ през 1949 г.
Когато с Лари се разделихме, се обадих по телефона на моя близък приятел Хърб Коц във Вашингтон. Хърб, Лари и аз бяхме неразделни в колежа. Тримата имахме най-високи оценки по всичко, ходехме с автомобил на лекции и обядвахме заедно почти всеки ден.
– Хърб, допреди малко бях с Лари и той ми каза, че бил член на някакво братство, ТЕП, в университета „Джордж Вашингтон“. Ти знаеше ли за това?
– Ами да. И аз бях член на ТЕП.
– Какво? И ти ли? Не мога да повярвам. Защо не ме покани да се присъединя?
– Помня ли, беше толкова отдавна. Най-вероятно съм те поканил, но партитата ни всъщност бяха петъчни бирени запои. Ти мразиш бира, а и тогава въобще не се интересуваше от мо­мичета – беше верен на Мерилин.
Негодуванието продължи да тлее в мен допреди няколко месеца, когато при едно голямо разчистване у дома Мерилин откри едно писмо от 1949 г., приветствие по повод присъединя­ването ми към „Тау Епсилон Пи“, придружено със сертификат за членство. Всъщност аз съм бил член на братството, но нико­га не съм посещавал негови сбирки и изцяло съм заличил от съзнанието си спомена за това!
 
Тази случка съвсем правдиво разкрива колко скован и тре­вожен съм бил като колежанин в „Джордж Вашингтон“, който се намираше на петнайсет минути път с автомобил от дома ми. И до днес завиждам на онези, които си спомнят радостните студентски години – дух на задружност, доживотни приятелства, започнали в пансиона, другарство покрай атлетически събития, лудории, вършени от разни братства, менторска грижа от стра­на на преподаватели и тайни общности като във филма „Обще­ството на мъртвите поети“. Тази страна на студентския живот остана съвсем чужда за мен, но пък си давам сметка, че бях така тревожен и се чувствах така некомфортно в кожата си, че може би е било по-добре, че не постъпих в университет от Бръшляновата лига: съмнявам се, че би ми се отразило благоприятно и че дори бих оцелял в подобна среда.
В терапевтичната си работа винаги съм се изумявал колко често пациентите си възвръщат спомени от различни етапи на своя живот, когато децата им преминават през същите етапи. Същото се случи и при мен преди години, когато децата ми за­вършваха гимназия и обмисляха къде да продължат образова­нието си. Случи ми се и втори път, когато внукът ми Дезмънд постъпи в колеж. Завидях на него и съучениците му заради ре­сурсите, с които разполагаха, за да направят своя избор. Дезмънд беше на консултации с колежански съветници, имаше справоч­ник за най-добрите сто колежа, в които се преподаваха свободни изкуства, и разговаря с представители на доста от тези колежи, занимаващи се с привличане на кандидати. Не помня по мое време да е имало някой, към когото да се обърнеш за насоки: в гимназията нямаше съветници, а разбира се, родителите и род­нините ми не знаеха нищичко за целия този процес. Още повече че – и това беше от съществено значение – не познавах никого от гимназията или квартала, който възнамеряваше да кандидатства в друг щат: всичките ми познати избираха един от двата местни колежа: Мерилендския университет или университета „Джордж Вашингтон“ (по това време и двата представляваха многолюдни, посредствени и безлични институти). Съпругът на сестра ми – Мортън Роуз, ми оказа важно влияние. Уважавах го много: той беше отличен лекар и тъй като беше придобил образованието си в „Джордж Вашингтон“, ме убеди, че в този университет и аз бих могъл да получа удовлетворително образование. В крайна сметка, когато ръководството на моята гимназия ме награди със стипен­дията „Ема К. Кар“ – която покриваше разходите за цялото обу­чение в „Джордж Вашингтон“, – дилемата ми бе разрешена: нищо, че годишната такса беше само триста долара.
Бях убеден, че в този момент се предопределя целият ми живот, цялото ми бъдеще. Още при срещата с д-р Манчестър у дома, когато бях на четиринайсет, бях решил, че искам да уча медицина, но беше известно, че имаше строга квота от 5% за прием в медицинските училища. Випуските в медицинското училище на университета „Джордж Вашингтон“ наброяваха сто души, а новоприетите евреи на година бяха само пет. В гимна­зиалното еврейско братство, към което принадлежах (Ипсилон Ламбда Фи), членуваха повече от пет интелигентни момчета, които възнамеряваха да учат в медицински колеж, след което да кандидатстват във висшето медицинско училище на „Джордж Вашингтон“, а то далеч не беше единственото еврейско братство в града. Конкуренцията изглеждаше прекалено жестока, затова от първия ден в колежа възприех една стратегия: щях да оставя всичко друго настрана, да работя по-усилено от останалите и да изкарвам такива оценки, че влизането в медицинското училище да ми е гарантирано.
Оказа се, че не само аз бях възприел този подход. Изглежда, всички младежи, които познавах, синове на еврейски имигран­ти от Европа, пристигнали в Съединените щати след Първата световна война, бяха избрали медицината като идеалното по­прище за себе си. Ако не успееше да влезеш в медицинското училище, имаше зъболекарско училище, юридическо училище, ветеринарно училище или – последната и най-малко желана от идеалистите сред нас възможност – поемането на бащиния биз­нес. Имаше един популярен анекдот в онези дни: младият евре­ин има две възможности: да стане лекар или да пропадне.
Родителите ми нямаха пръст в решението ми да постъпя в „Джордж Вашингтон“. По онова време не общувахме много: магазинът беше на трийсетина минути с автомобил от къщата ни и почти не ги виждах, освен в неделите. Но дори тогава ряд­ко разговаряхме за нещо съществено. От години почти не продумвах на майка си – откакто ме обвини, че съм докарал инфаркт на баща ми, бях решил да се пазя, като поддържам дистанция. Искаше ми се да съм по-близък с баща си, но това беше невъз­можно поради твърде тесните му отношения с майка ми.
Спомням си, като ученик последна година на гимназията, веднъж карах майка си с колата до магазина. Когато минавахме покрай парка „Солджърс Хоум“, само на пет минути от магази­на, тя ме попита за бъдещите ми планове. Казах ѝ, че следваща­та година ще постъпя в колеж и че съм решил да кандидатствам в медицинското училище. Тя кимна и сякаш остана изключи­телно доволна, но с това всичко приключи. Никога повече не повдигна темата за бъдещите ми планове. Сега се питам дали с баща ми не са изпитвали боязън от мен, дали не са смятали, че са вече неспособни да общуват с мен и че са ме загубили, тъй като съм се приобщил към култура, която не разбират.
Въпреки това бях сигурен, че ще плащат таксата и всички други разходи по време на обучението ми в колежа и медицин­ското училище. Независимо какви бяха отношенията ни, в кул­турата на родителите ми щеше да е немислимо да постъпят другояче и аз следвам техния пример, що се касае до собстве­ните ми деца.
И така, за мен и най-близките ми приятели колежът не беше заветна цел: беше пречка, която трябваше да бъде преодоляна възможно най-скоро. В медицинското училище обикновено се влизаше след четиригодишно обучение и придобиване на бакалавърска степен, но в отделни случаи кандидати със забележи­телни постижения бяха приемани само след три години в колеж, при условие че са взели задължителните подготвителни курсо­ве. Аз и моите връстници заложихме на втората възможност и се записвахме само на задължителните курсове (химия, физио­логия, биология, физика, анатомия на гръбначните и немски език).
Какво си спомням от колежанските дни? През всичките три години от следването си в колежа аз изучавах само три избира­еми дисциплини – и трите курса от лекции по литература. Жи­веех у дома и спазвах суров режим: усилена работа, наизустява­не, лабораторни експерименти, целонощна подготовка за изпити, учене седем дни в седмицата.
Защо беше цялото това блъскане? Защо беше цялото това бързане? За мен или кой да е от моите приятели бе абсолютно немислимо да си вземем така наричаната днес „празна година“, за да се присъединим към някоя организация като Корпуса на мира (която тогава още не съществуваше), да станем хуманитар­ни работници в някоя далечна държава или пък да изберем някоя от всичките други възможности, с които разполагаха моите деца и връстниците им. Всички ние мислехме единствено за приема в медицинското училище и на никой не му хрумваше да удължава по какъвто и да било начин времето до постигането на тази цел. Но аз чувствах и един допълнителен натиск: имах нужда да затвърдя връзката си с Мерилин. Трябваше да успея, да ѝ докажа, че ми предстои солидна кариера, че ще стана човек, за когото си струва да се омъжи. Тя завърши гимназията половин година след мен и учителят ѝ по френски език я бе насърчил да кандидатства в колежа „Уелсли“, където незабавно я приеха. В последната година от гимназията наставничката ѝ в девическо­то общество ѝ бе казала, че е твърде млада да се обвързва сериоз­но и че трябва, поне от време на време, да се среща с други момчета. Това въобще не ми бе по вкуса и все още помня име­ната на двете момчета, с които тя бе излязла на среща. Още щом постъпи в „Уелсли“, ме обзе силна тревога, че ще я изгубя: смя­тах, че не мога да се конкурирам с младежите от Бръшляновата лига, с които тя щеше да излиза. Непрекъснато ѝ изпращах писма, в които изразявах опасенията си, че навярно не съм ѝ достатъчно интересен, че някой може да ми я отнеме. Целият ми живот по това време беше посветен на подготвителните курсове, необходими за медицинското училище, към които Ме­рилин не проявяваше никакъв интерес. Събирах писмата, които Мерилин ми изпращаше, и преди няколко години доста от тях бяха публикувани в списанието на „Уелсли“.
 
През онези години бях така завладян от тревожност и имах такива проблеми със съня, че се нуждаех от психотерапия, но подобна възможност за мен тогава не съществуваше. Ако бях потърсил помощта на терапевт като мен обаче, мисля, че диало­гът между нас би протекъл по следния начин:
 
Д-р Ялом: По телефона ми каза, че изпитваш почти непо­носима тревожност. Разкажи ми повече за това.
Ървин: Погледнете ноктите на ръцете ми, изгризани са до месо. Срам ме е от това и когато съм сред хора, се опит­вам да ги крия. Ето, погледнете. Гърдите ми са сякаш стиснати в менгеме. Почти не спя. Приемам декседрин и кафе, за да уча по цяла нощ за изпитите, и вече не мога да заспя без сънотворно.
Д-р Ялом: Какво взимаш?
Ървин: Секонал, всяка вечер.
Д-р Ялом: Кой ти дава рецепта?
Ървин: Просто го отмъквам от родителите си. Откакто се помня, и двамата всяка вечер пият секонал. Питам се дали безсънието не се предава по генетичен път.
Д-р Ялом: Спомена, че тази година си под голямо напре­жение заради ученето. Как беше сънят преди, например в гимназията?
Ървин: Понякога изпитвах твърде силно сексуално напре­жение и трябваше да мастурбирам, за да мога да заспя. Но общо взето до тази година спях добре.
Д-р Ялом: Това дава отговор на въпроса ти дали безсъние­то се предава по генетичен път. Смяташ ли, че състудентите ти като теб изпитват тревожност и имат про­блеми със съня?
Ървин: Съмнявам се – със сигурност състудентите ми неевреи нямат такива проблеми. Те изглеждат много по-спокойни от мен. Един от тях е питчър в бейзболния отбор на „Джордж Вашингтон“, другите излизат с мо­мичета и ходят на сбирки на братствата, в които чле­нуват.
Д-р Ялом: Това предполага, че проблемът не се дължи нито на генетични фактори, нито на фактори от окол­ната среда, а е по-скоро функция на твоята по-особена реакция към средата ти.
Ървин: Знам, знам – аз съм фанатик. Уча повече от необ­ходимото за всеки курс, за всеки изпит. Когато излезе графиката с резултатите от всеки изпит, моят резултат е далеч встрани от кривата на випуска, далеч надвишаващ резултата, необходим за отлична оценка. Но имам нужда от сигурност: неистово се стремя към сигурност.
Д-р Ялом: Защо неистово? Какво смяташ, че стои зад това?
Ървин: Ами, на първо място, петпроцентната квота за евреи: дори само тя поражда достатъчно силно напре­жение в мен!
Д-р Ялом: Но ти казваш, че учиш повече от необходимото. Че отличната оценка не те удовлетворява. В плен ли са близките ти приятели на същата неистовост?
Ървин: И те полагат огромни усилия. Често учим заедно. Но не са като мен. Вероятно животът им у дома е по-приятен. Интересуват ги и други неща: излизат с момичета, играят баскетбол. Мисля, че при тях има баланс.
Д-р Ялом: А какво можеш да ми кажеш за твоя баланс?
Ървин: Около 85% учене и 15% тревоги.
Д-р Ялом: Петнайсетте процента тревоги относно приема в медицинското училище ли са?
Ървин: Да, и относно още нещо – връзката ми с Мерилин. Аз отчаяно и безусловно искам да прекарам живота си с нея. Ходихме през цялата гимназия.
Д-р Ялом: Сега виждаш ли се с нея?
Ървин: Тя учи в „Уелсли“ в Масачузетс и ще е там още две години, но си пишем почти през ден. Понякога ѝ се обаждам по телефона, но междущатските разгово­ри са твърде скъпи. Майка ми непрекъснато ми го натяква. На Мерилин „Уелсли“ много ѝ харесва и там води нормален колежански живот, който включва контакти с други момчета, и всеки път, когато ми спомене, че е излизала с някой колежанин от Харвард, аз откачам.
Д-р Ялом: Боиш се от...?
Ървин: Очевидното – че ще срещне момче, което може да ѝ предложи повече – да е по-красив от мен, да принад­лежи към висшата класа, да е с по-добър произход и по-добро бъдеще – такива неща.
Д-р Ялом: А ти можеш да ѝ предложиш...?
Ървин: Именно затова приемът в медицинското училище за мен е въпрос на живот и смърт. Не мисля, че имам друг шанс.
Д-р Ялом: А ти срещаш ли се с други момичета?
Ървин: Не, нямам време за това.
Д-р Ялом: Тоест живееш като монах? Сигурно не ти е леко, особено като се има предвид, че тя не се ограничава.
Ървин: Да! С други думи, аз съм обвързан, а тя е свободна.
Д-р Ялом: Обикновено тези години са време на потискане на сексуалните импулси.
Ървин: Да, чувствам се полуобезумял, а понякога, че съв­сем губя ума си, тъй като през повечето време мисля за секс. Но какво мога да сторя? Не мога да поканя някое момиче на среща и да ѝ кажа: „Влюбен съм в друга, която е много далеч оттук, и от теб искам само секс“. Трябва ли да лъжа? Не ме бива в това. Не съм от хлад­нокръвните прелъстители и засега съм обречен на фрустрация. Постоянно фантазирам, че се запознавам с красива, сластна, жадна за секс съседка, чийто съпруг често отсъства от къщи. Това би била идеалната ситу­ация. Особено ако живее съвсем наблизо – така не бих губил време в път.
Д-р Ялом: Ървин, убеден съм, че дискомфортът ти е далеч по-силен, отколкото би трябвало. Мисля, че ще ти се отрази добре, ако започнеш психотерапия – имаш дос­та работа: да разбереш защо животът ти е така небалансиран, защо изпитваш нужда да учиш прекомерно, защо смяташ, че няма какво да предложиш на Мерилин, защо задушаваш тази жена до такава степен, че риску­ваш да я отблъснеш от себе си. Вярвам, че мога да ти помогна, и ти предлагам да започнем да се срещаме два пъти седмично.
Ървин: Два пъти седмично! Имам почти половин час път дотук и половин час връщане. Това прави четири часа седмично. А почти всяка седмица имам изпити.
Д-р Ялом: Подозирах, че може да ми отговориш така. За­това искам да ти кажа нещо друго. Не си изрекъл по­добно нещо, но имам силното предчувствие, че по-нататък в обучението си по медицина ще развиеш силен интерес към психиатрията, и ако съм прав, сесиите ни ще са ти от двойна полза: те не само ще ти помогнат в личен план, но ще задълбочат разбирането ти в тази сфера.
Ървин: Оценявам ползата, но бъдещето ми изглежда тол­кова... толкова... футуристично. Непосредственият ми враг сега е тревожността и се боя, че ако се лиша от четири часа учене седмично, вероятно ще увелича тре­вожността си в по-голяма степен, отколкото бих я уталожил с разговорите тук с вас. Нека си помисля!
 
Размишлявайки от сегашната си гледна точка, ми се иска по онова време да бях започнал терапия, но през петдесетте години на миналия век не познавах някой, който се беше подлагал на психотерапия. Някак избутах трите ужасни години. Голямо облекчение ми носеше фактът, че с Мерилин прекарвахме лета­та заедно като наставници в детски лагери. Времето, прекарано в детските лагери, бе лишено от академичния стрес и аз се на­слаждавах на любовта си към Мерилин, грижех се за своите млади подопечни, играех тенис и дружах с младежи, които имаха интереси, различни от моите. Едно лято лагерен настав­ник заедно с мен беше Пол Хорн, който впоследствие стана из­вестен флейтист. Приятелството ни продължи до смъртта му.
Като се изключат тези летни интерлюдии, колежанските ми години бяха неизменно безрадостни, време, прекарвано в пре­пълнени аудитории и почти лишено от по-близък контакт с преподавателите. Въпреки напрежението и скучните лекции обаче всички научни дисциплини ми бяха много интересни. Това важеше с особена сила за органичната химия – бях запленен от простотата и красотата на бензеновия пръстен, от удивител­ните му свойства – и две лета припечелвах джобни пари, пома­гайки на други студенти по този предмет. Любимите ми курсове обаче бяха трите ми избираеми – всичките литературни: Съвременна американска поезия, Световна драма и Възход на романа. Те ме караха да се чувствам жив и аз с радост четях произведенията и пишех курсовите си работи. В паметта ми се откроява курсът по Световна драма. Той беше най-малочисленият – посещаваха го само четирийсет студенти, а съдържание­то му беше много увлекателно. По време на този курс имах единственото си паметно лично съприкосновение с преподавател – привлекателна жена на средна възраст, която носеше русата си коса на стегнат кок и веднъж ме покани в кабинета си. Тя по възможно най-добронамерения начин направи разбор на писме­ната ми работа върху „Прикованият Прометей“ на Есхил, пох­вали ме, че пиша добре и мисля оригинално, и ме попита дали не съм се замислял за кариера в хуманитарните науки. И до днес си спомням лъчезарното ѝ лице – тя единствена от всички пре­подаватели знаеше името ми.
С изключение на оценката „Много добър“ по немски език в един от семестрите, всичките ми оценки в колежа бяха отлични, но при все това влизането ми в медицинско училище до послед­но беше под въпрос. Кандидатствах в деветнайсет медицински училища и получих осемнайсет отказа и само едно одобрение (от медицинското училище на университета „Джордж Вашинг­тон“, който не можеше да отхвърли кандидат от своя колеж с почти отличен успех). Не приемах антисемитизма на квотата за евреи като оскърбление – тя беше повсеместна, бе съществува­ла преди мен, и следвайки примера на родителите си, просто я взимах за даденост. Никога не възнегодувах, не се обявих против крещящата несправедливост на системата. Сега съм убеден, че това се дължеше на липсата на самоуважение – бях възприел светогледа на своите потисници.
И до днес ме обземат радостни тръпки, като си припомня момента, в който получих писмото от „Джордж Вашингтон“, с което ме уведомяваха, че съм приет: по-силно вълнение в жи­вота си не съм изпитвал. Тутакси телефонирах на Мерилин. Тя се опита да откликне на новината с въодушевление, но всъщ­ност никога не се бе съмнявала, че ще бъда приет. От този миг нататък животът ми се промени – изведнъж вече разполагах със свободно време. Взех един роман на Достоевски и възобнових четенето. Пробвах силите си в университетския отбор по тенис и дори изиграх един мач на турнир по двойки, присъединих се към шахматния отбор на университета, в няколко междууниверситетски турнира играх втора дъска.
Смятам първата година в медицинското училище за най-ло­шата в живота си, не само заради тежките изпити, а и защото Мерилин я прекара, учейки във Франция. Аз здраво залягах над учебниците и учех може би дори по-усилено, отколкото в коле­жа. Единственото ми удоволствие по това време бяха отноше­нията с Хърб Коц и Лари Зароф, мои доживотни приятели. Те ми бяха партньори в анатомичната лаборатория, заедно дисекцирахме труп, който кръстихме Агамемнон.
Тъй като не желаех да търпя и миг повече раздялата с Мери­лин, към края на първата година реших да се прехвърля в Бостън и – о, чудо! – бях приет в медицинското училище на Бостънския университет. Когато Мерилин се върна от Франция, се сгодихме. В Бостън наех стая в голямо четириетажно общежитие на улица „Марлборо“ в квартал Бек Бей. За първи път бях далеч от дома си и животът ми – и вътрешният, и външният – започна да се променя към по-добро. Някои мои състуденти медици живееха в същото общежитие и аз скоро си намерих приятели. С трима или четирима от тях всеки ден ходехме заедно на занимания. Единият – Боб Бърджър, остана мой близък приятел за цял жи­вот. По-нататък ще разкажа повече за Боб.



Стаята на автора в Бостън по време на следването по медицина, 1953 г.

Черешката на тортата през втората година от следването ми в Бостън бяха уикендите с Мерилин. Колежът „Уелсли“ имаше много строги правила, с които студентите трябваше да се съо­бразяват, ако желаеха без придружител да прекарат време извън кампуса вечер, затова всяка седмица Мерилин трябваше да из­мисля някакво правдоподобно извинение да излезе, както и да се сдобива с покана от някоя широко скроена приятелка. Извест­но време от почивните дни посвещавахме на учене, правехме си разходки с автомобил по крайбрежието на Нова Англия, посе­щавахме бостънските музеи и вечеряхме в Дърджин парк.
Променяше се и вътрешният ми живот. Нямаше я предиш­ната неистовост, тревожност почти не усещах и най-сетне спях нормално. Още в първата година от следването си знаех, че ще се ориентирам към психиатрията, макар да бях слушал само няколко лекции по психиатрия и никога да не бях разговарял с психиатър. Мисля, че бях взел това решение дори още преди да ме приемат в медицинското училище: то произтичаше от страст­та ми към литературата и от убедеността, че психиатрията ще ми осигури близост с всичките обичани велики писатели. Най-голямото удоволствие за мен беше да се потопя в света на някой роман и не се съмнявах, че най-доброто дело, което може да свърши човек в живота си, е да напише роман. Винаги съм жадувал за хубави истории и откакто в ранното юношество прочетох „Островът на съкровищата“, аз извличам дълбока на­слада от повествованията на големите писатели. Дори в момен­та, докато пиша тези редове, съм нетърпелив да дойде вечерта, за да се върна към „Радецки марш“9 от Йозеф Рот. Чета я „на порции“ и едва устоявам на импулса да я погълна наведнъж. И когато историята в една книга, както в случая, е нещо повече от просто животоописание, а представлява изследване на чо­вешките желания, страхове и стремеж към смисъл, аз бивам завладян. Завладян от описаната драма, която притежава двоен смисъл – не само в контекста на конкретното битие, но и в рамките на успореден процес, протичащ в цяла една култура, а именно – в Австро-Унгарската империя от времето преди Пър­вата световна война.
Въпреки любовта ми към литературата решението да следвам медицина не беше компромис, тъй като винаги съм обичал на­уката, особено биологията, ембриологията и биохимията. Чувст­вах също така силното желание да помагам, да предавам на другите утехата, с която доктор Манчестър ме бе дарил в онзи тежък момент.

ДВАНАЙСЕТА ГЛАВА. 
БРАК С МЕРИЛИН
 
През 1954 г., когато сключихме брак, Мерилин беше вече закоравял франкофил. След прекараната във Франция година тя мечтаеше за меден месец в Европа, докато аз, провин­циалист, който никога не бе напускал североизточните Съеди­нени щати, нямах никакво желание да излизам в чужбина. Но тя подходи много изкусно:
– Какво ще кажеш за меден месец във Франция на мотоцик­лет? – Тя знаеше, че много обичам мотопедите и мотоциклетите, а също и че в Съединените щати такова превозно средство не можеше да се наеме. – Погледни – подаде ми тя рекламна бро­шура за скутери „Веспа“ под наем в Париж.
И ето ни в Париж, където аз, обзет от възбуда, избрах голя­ма „Веспа“ в една агенция за скутери под наем само на пресечка от Триумфалната арка. Въпреки че никога не бях докосвал, та какво остава да карам „Веспа“, аз трябваше да убедя подозри­телния управител, че съм опитен моторист. Възседнах скутера и с възможно най-небрежен вид попитах къде се намират стар­терът и педалът за газта. Управителят ме погледна сериозно разтревожен, показа малкия стартерен бутон и ми обясни, че газ се подава и отнема със завъртане на ръчката.

– O – отвърнах аз, – в Съединените щати е различно.
И без дума повече потеглих, за да се поупражня, докато Мерилин благоразумно реши да ме изчака в едно близко кафене. Уви, намирах се на еднопосочна улица, която ме изведе директ­но на изключително натоварения десетлентов булевард около Триумфалната арка. Това деветдесетминутно каране беше едно от най-мъчителните преживявания в живота ми: от двете ми страни профучаваха автомобили и таксита, пискаха клаксони, сваляха се стъкла, от които се сипеха ругатни и се размахваха юмруци. Не разбирах и дума френски, но усещах, че отправя­ните към мен фрази не бяха приветствия заради идването ми във Франция. По време на моята героична обиколка на Триум­фалната арка двигателят ми угасна може би трийсетина пъти, но след час и половина, когато спрях пред кафенето, за да взема жена си, аз вече можех да карам „Веспа“.
 
Три седмици по-рано – на 27 юни 1954 г., в Мериленд ние бяхме сключили брак, а празничният обяд се бе състоял в частния клуб „Индиън Спрингс“, собственост на богатия чичо на Мерилин – Самуъл Ейг. Непосредствено след това бях за­почнал да събирам пари за европейската ни ваканция – тъй като родителите ми ме издържаха и плащаха таксата за меди­цинското образование, нямаше как да поискам от тях помощ и за пътуването. Две години поред с братовчед ми Джей (същия, с когото се бях обзаложил на трийсет долара, че ще се оженя за Мерилин) бяхме продавали фойерверки за 4 юли на сергия, която сами си бяхме направили. Предната година се беше ока­зала пагубна за бизнеса ни заради проливните дъждове по празничните дни и на нас ни бе хрумнала идеята да изкупим всичките фойерверки от другите сергии на много ниска цена и да ги складираме до следващата година в стоманени петролни варели. 



Сватба, 1954 г.

Предната година бяхме изпробвали този начин на съх­ранение и фойерверките се бяха запазили в отлично състояние. За наше щастие времето в началото на месец юли 1954 г. беше прекрасно и аз спечелих повече от достатъчно за медения ни месец в Европа.



Сергия за фойерверки за 4 юли с продавачи Джей Каплан и автора, Вашингтон, 1954 г.

Веднага след като наехме веслата, Мерилин и аз, с по една раничка на гърба, поехме към френската провинция. В продъл­жение на три седмици кръстосвахме долината на река Лоара, Нормандия и Бретан, спирайки да разглеждаме красивите замъ­ци и църкви (бяхме като хипнотизирани от чудните нюанси на синьото в стъклописите на Шартърската катедрала). В град Тур посетихме милото семейство, при което Мерилин бе прекарала първите два месеца от престоя си във Франция. Всеки ден спи­рахме по пътя да обядваме на някоя красива ливада с прекрасен френски хляб, вино и сирене. Мерилин си угаждаше и с шунка. Родителите ѝ бяха с по-светски светоглед и не спазваха религи­озни хранителни правила, докато аз и до днес съм представител на безчисленото множество ирационални евреи, които, макар да са изоставили изцяло религиозните вярвания, не консумират свинско месо (с изключение, разбира се, на пелмените със свин­ско в китайските ресторанти). След три седмици се върнахме в Париж, взехме влак до Ница, където наехме малък „Фиат Тополино“ и с него в продължение на месец пътувахме из Италия. Един от ярките спомени от пътуването ни през Италия е първа­та ни нощувка в едно хотелче с изглед към Средиземно море. За десерт след вечерята, която влизаше в цената на нощувката, пред нас бе поставена голяма фруктиера с различни плодове. Ние се зарадвахме: парите ни привършваха, затова натъпкахме джобо­вете си с плодове, с които да обядваме следващия ден. Сутрин­та на тръгване много се сконфузихме, научавайки, че плодовете са били преброени, и трябваше да платим скъпо за откраднатите.
Макар пътуването ни да бе прекрасно, спомням си, че често ме обземаха нетърпение и нервност, може би поради културния шок, а може би защото не бях свикнал да живея без учене и усилен труд. Това усещане за дискомфорт в собствената кожа не спираше да ме терзае в ранната зрялост. За страничния наблю­дател аз бях човек с великолепен живот: бях женен за любимата жена, следвах медицина и постигах успехи във всяко начинание. Но дълбоко в себе си аз бях винаги неспокоен и неуверен и не можех да установя източника на своята тревожност. Имах неяс­ното чувство, че нося някаква дълбока травма от ранното детство и че съм винаги не на мястото си, че не струвам колкото други­те. Как ми се иска да мога да повторя това пътуване днес, с вед­ростта на настоящия си Аз!
 
Днес, повече от шейсет години по-късно, спомените от ме­дения ни месец неизменно предизвикват в мен усмивка. Всички подробности от сватбения ни ден обаче са избледнели в паметта ми, с изключение на една сцена: към края на празничния обяд чичото на Мерилин – Сам Ейг, суровият и страховит наглед патриарх на фамилията, който бе построил значителна част от Силвър Спринг, Мериленд, беше близък с губернатора, кръща­ваше улици на децата си и никога преди не бе благоволявал да разговаря с мен, ме доближи, постави ръка на рамото ми и про­шепна, посочвайки с широк жест многобройните гости:
– Поздравления, момчето ми. Изтегли най-добрия жребий.
Думите на чичо Сам бяха самата истина: рядко минава ден, без да чувствам благодарност заради шанса да прекарам живота си с Мерилин.

ТРИНАЙСЕТА ГЛАВА. 
ПЪРВИЯТ МИ ПСИХИАТРИЧЕН ПАЦИЕНТ
 
Първият ми практикум по психиатрия през пролетта на 1955 г., в третата година от следването ми, беше в поли­клиниката на Бостънската държавна болница. Всеки студент по медицина трябваше да се среща с един пациент седмично в продължение на дванайсет седмици, след което да представи случая му на специална среща за обсъждане, на която присъст­ваха други практиканти и дузина членове на катедрата, доста от които неприветливи представители на Бостънската психоана­литична асоциация. Бях присъствал на някои от тези обсъждания и стомахът ми се бе свивал при безцеремонните реакции на преподавателите, които се съревноваваха да демонстрират ве­щина и ерудиция, без да проявяват капчица такт и емпатия към студентите.
След като бях провел около осем сесии с пациента си, дойде и моят ред да представя случая му. Започнах с разтреперан глас. Бях решил, за разлика от другите практиканти, да не следвам общоприетата структура: излагане на основното оплакване, история на заболяването, фамилна обремененост, образование и официален психиатричен преглед. Вместо това направих нещо, което ми идваше отвътре: разказах история. С прости думи разказах за осемте си срещи с Мюриел – млада, крехка и при­влекателна жена, с буйна червена коса, винаги сведени към пода очи и треперлив глас. Описах първата ни среща, на която поста­вих начало с думите, че съм студент по медицина в началото на своя практикум и ще се срещаме в продължение на дванайсет седмици. Попитах я защо бе потърсила помощ в нашата клини­ка и тя с тих глас отговори:
– Аз съм лесбийка.
Преглътнах и отвърнах:
– Не знам какво означава това. Би ли ми обяснила?
Което тя и направи – каза ми, че понятието „лесбийка“ от­разява съвсем точно нейния живот. Зададох ѝ въпроси, за да ѝ помогна да се отпусне, и похвалих куража ѝ да разговаря с мен така открито. Уверих я, че ще направя всичко възможно, за да ѝ бъда от помощ през следващите три месеца.
В началото на следващата ни сесия признах на Мюриел кол­ко съм се смутил от своето невежество. Тя ми каза, че за първи път е разговаряла на тази тема: аз бях първият мъж, на когото тя бе разкрила истинската си история, и моята откровеност я бе окуражила да продължи да говори открито.
Разказах на присъстващите, че с Мюриел сме се сближили, че очаквам срещите ни с нетърпение, че с нейната интимна партньорка сме разговаряли за проблемите ѝ така, както бихме обсъждали всяка човешка връзка, че сега често поддържа контакт с очи, че постепенно се връща към нормалния живот и че съжа­лява, че ни остават само четири срещи. След като приключих представянето, седнах, сведох поглед и се подготвих за ярост­ната атака.
Но не последва нищо. Никой не взе думата. След дълго мъл­чание ръководителят на психиатричната катедра и изтъкнат аналитик д-р Маламъд обяви, че представянето ми говори само за себе си и няма какво да допълни. Един по един останалите членове на катедрата изразиха сходни мнения. Напуснах залата изумен: та аз просто бях разказал една история по най-прост и естествен начин. В колежа и в университета до този момент аз винаги се бях чувствал незабележим, но на тази среща всичко се бе променило. В края аз вече смятах, че може би съм способен да допринеса с нещо в тази сфера.
 
През последните две години от моето следване брачният ми живот беше прекрасен, но и изпълнен с напрежение. Парите не достигаха и през повечето време родителите ми ни помагаха. Мерилин изкарваше малко на непълен работен ден в един зъбо­лекарски кабинет, тъй като учеше за магистърска степен в Харвардския университет, а аз продължавах да печеля допълнител­ни пари като кръводарител. Бях се кандидатирал и за донор на сперма, но урологът ми каза, че броят на сперматозоидите ми е твърде нисък, и дори ме посъветва да помисля за деца възможно най-скоро.
Как само грешеше той! Мерилин зачена още на медения ни месец. Дадохме на дъщеря си презимето Франсез, тъй като е създадена във Франция. А година и половина по-късно, в чет­въртата година от следването ми по медицина, Мерилин забре­меня отново.
Клиничният практикум в последните две години от следва­нето ми отнемаше много време, но тревожността ми някак се беше уталожила, вероятно заменена от чисто изтощение и удов­летворение, че съм бил полезен за пациентите си. Психиатрията ме завладяваше все повече и започнах усилено да чета в тази област. В паметта ми са се запечатали някои ужасяващи сцени от моята практика: човешките статуи в Бостънската държавна болница – цяло отделение с кататонични пациенти, чийто живот преминаваше в абсолютна неподвижност. Тези хора безмълвно прекарваха дълги часове в една поза – някои край леглата си, други до прозорците, трети – седнали. Болничният персонал можеше единствено да ги храни, да поддържа живота им и да им говори приветливо.
Подобни сцени човек можеше да види във всяка голяма болница от средата на 50-те години на миналия век, преди навлизането на първия транквилант – торазин, а скоро след то­ва и на стелазина и цялата поредица нови, по-ефективни транквиланти.
В съзнанието ми се е врязала и друга сцена от Бостънската държавна болница: в един момент от практикума ми се удаде възможност да наблюдавам как д-р Макс Дей, психиатър от Харвардския университет, води група от около дузина специа­лизанти по психиатрия, които трябваше да изследват процеса в групата си. Като студент медик ми беше позволено да наблюда­вам сесия, но без да взимам участие, без да отварям уста. Макар да е минал над половин век оттогава, все още виждам ясно сцената. Специализантите и д-р Дей бяха седнали в кръг, в сре­дата на голямо помещение. Аз седях в един ъгъл извън кръга и си спомням, че бях завладян от замисъла на случващото се: група хора да обсъждат чувствата си един към друг. Каква нео­бикновена идея! Но разговорът не вървеше. Често бе накъсван от дълги мълчания, участниците се чувстваха неловко, а ръко­водителят – д-р Дей, седеше безучастен. Защо? Не можех да проумея. Защо не разчупеше леда, защо някак не предразполо­жеше участниците да се отпуснат? По-късно слушах как д-р Дей представя свой случай и бях силно впечатлен от неговите про­ницателност и дар слово. Но това ме хвърли в още по-дълбоко недоумение. Защо не желаеше да помогне на групата си? Съвсем не подозирах, че в продължение на много години в своя профе­сионален живот ще си блъскам главата над този въпрос.

ЧЕТИРИНАЙСЕТА ГЛАВА. 
СТАЖ. ЗАГАДЪЧНИЯТ Д-Р БЛЕКУУД
 
След дипломирането ние, бившите студенти медици и на­стоящи доктори по медицина, започнахме едногодишен стаж за придобиване на реален опит в диагностицирането и грижата за болнични пациенти. Първия месец от стажа си в болницата „Маунт Синай“ в Ню Йорк прекарах в акушеро-гинекологичното отделение. Там бях изненадан колко често търсеха по уредбата някой си д-р Блекууд. Веднъж, докато асистирах при раждане, попитах ръководителя на специализантите д-р Голд:
– Кой е този д-р Блекууд? Непрекъснато чувам името му, но никога не го виждам.
Той се усмихна, а останалите от екипа се закискаха.
– Ще те запозная с него по-късно – каза ми д-р Голд, – щом приключим тук. Същата вечер той ме заведе в стаята за дежур­ство, където вървеше оживена игра на покер. Не можех да по­вярвам на очите си, чувствах се като хлапе в сладкарница.
– А кой е д-р Блекууд? – попитах. – И защо постоянно го търсят?
Последва дружен смях. Целият екип на акушеро-гинекологичното отделение се забавляваше за моя сметка. Накрая ръко­водителят реши да ми подскаже:
– Играеш ли бридж? – попита ме.
Кимнах.
– А известна ли ти е конвенцията „Блекууд“?
Отново кимнах.
– Ами това е твоят д-р Блекууд. Той съществува само като символ на покера в „Маунт Синай“: когато не достига играч, за да върви играта на покер, по уредбата търсят д-р Блекууд.
Играчите бяха предимно гинеколози на частна практика, на които предстоеше да израждат свои пациентки. На специали­зантите и стажантите бе позволено да играят единствено когато не можеше да се намери друг играч. От този момент нататък, през остатъка от годината, минеше ли визитацията ми и бях ли на нощно дежурство, аз чаках да потърсят по уредбата д-р Бле­кууд и в случай че бях свободен, втурвах се към акушеро-гинекологичното отделение. Залозите бяха високи, а на стажантите се полагаха само по двайсет и пет долара на месец (плюс без­платна блок-маса за вечеря, от която си правихме сандвичи за обяд на следващия ден. Закуската си осигурявахме, като поръч­вахме по-големи порции за някои пациенти.).
Докато навляза в играта, в продължение на три или четири месеца губех цялата си стажантска заплата. Впоследствие обаче благодарение на д-р Блекууд заведох Мерилин на доста спектак­ли на Бродуей.
Работих в няколко отделения на „Маунт Синай“: вътрешно, акушеро-гинекологично, хирургично, травматологично, спешно, урологично и педиатрично. Научих се да израждам бебета, да бинтовам навехнати глезени, да оказвам помощ при конгестивна сърдечна недостатъчност, да взимам кръв от бедрената арте­рия на новородени, да диагностицирам неврологични заболявания по походката. В хирургичното отделение ми беше позволе­но само да държа ретракторите на опериращия хирург. И двата пъти, когато ми бе позволено да направя шевовете в края на операцията, хирургът ме удари силно по кокалчетата на ръцете с някакъв хирургичен инструмент и ме скастри, че завързвам „бакалски възли“. Дойде ми да отвърна: „Разбира се, че ще връз­вам бакалски възли – израснал съм в бакалия!“ но не се осмелих: хирурзите бяха твърде сурови и страховити хора.
По чиста случайност трима от близките ми приятели в ме­дицинското училище „Джордж Вашингтон“ също бяха одобре­ни за стаж в „Маунт Синай“ и четиримата заемахме съседни стаи – щяхме да даваме дежурства и да нощуваме в болницата през вечер в продължение на цяла година.
В края на първия месец от стажа ми, докато работех в акушеро-гинекологичното отделение, дойде терминът на Мерилин и д-р Гътмакър, завеждащ отделението, изроди посредством цезарово сечение нашето второ дете – Рийд Самюел Ялом. В този ден беше мой ред да асистирам в родилната зала, но д-р Гътмакър ме посъветва само да наблюдавам. Застанал на не повече от метър от Мерилин, имах огромното удоволствие да видя как синът ми пое първата си глътка въздух.
Градски транспорт от апартамента ни до „Маунт Синай“ почти нямаше, а такситата бяха твърде скъпи. Първите няколко месеца ходех на работа с автомобила си, но след като насъбрах твърде много билети за паркиране, ми хрумна идеята да си купя скутер. Случайно научих, че един преподавател от Йейлския университет, след като си купил красива нова „Ламбрета“, раз­вил тежка стомашна язва и тъй като било противопоказно да я кара, трябвало да я продаде. Аз се свързах с него по телефона, една неделя взех влака до Ню Хейвън и от пръв поглед се влюбих в ламбретата. Още същия ден се върнах на нея в Ню Йорк. Така беше разрешен проблемът с паркирането: пътувах до болницата със скутера, качвах го в асансьора и го паркирах в стаята си. Няколко пъти с Мерилин ходихме до Бродуей, където никак не ни беше трудно да намерим място за паркиране и да отидем на театър.
 
В стажа ми не беше включена работа в психиатричното от­деление, но аз прекарвах доста време там, а и посещавах пред­ставяния на клинични случаи и изследователски доклади.
Много ме заинтригуваха изпитванията на едно новооткрито съединение – диетиламид на лизергиновата киселина (ЛСД), което, смяташе се, имало психеделичен ефект. Двама млади изследователи, които работеха в отделението, се опитваха да установят влиянието на ЛСД върху подпраговите възприятия (тоест възприятията извън обсега на съзнанието) и търсеха до­броволци за провеждането на краткосрочен експеримент. Аз кандидатствах за участие. От синтезирането на ЛСД беше ми­нало толкова малко време, че свойствата му бяха тествани един­ствено посредством чудатите сиамски бойни риби. Когато се групират за битка, тези риби винаги се подреждат по един и същи начин, а само няколко капки ЛСД в аквариума изцяло променяха поведението им. Броят капки, достатъчен да се раз­тури бойната им формация, бе станал мярка за силата на ЛСД.
Доброволците бяхме четирима. Дадоха ни портокалов сок с разтворен в него ЛСД и час по-късно седнахме пред голям екран, на който тахистоскоп прожектираше образи с такава бързина, че не бяхме способни да ги възприемем на съзнателно ниво. На следващата сутрин експериментаторите ни помолиха да си при­помним образите от съновиденията си през нощта и да ги нари­суваме. Аз нарисувах два типа образи: няколко лица с много дълги носове и един мъж, чиито крака липсваха. На следващия ден изследователите ни прожектираха същите образи с нормал­на скорост. Единият беше популярна реклама на бонбони „Лайфсейвър“, на която въжеиграч внимателно балансираше с пакетче бонбони на носа си, а вторият – снимка на гвардеец пред Бъкингамския дворец, облечен в алена куртка и черен панталон, кой­то се сливаше с тъмния фон на караулното помещение. Бях изумен от резултатите. От собствен опит бях научих какво е това подпрагово възприятие: бях „видял“ образи, без да го осъз­навам.
В края на стажа бяха останали неизползвани много дози ЛСД и изследователите ми ги дадоха за лично експериментиране. Употребихме ги аз, Мерилин (само веднъж) и няколко колеги специализанти. Бях поразен от промените в сетивните ми въз­приятия по време на въздействието на ЛСД (или така наречения „трип“): звуците и гледките бяха съвсем различни. Можех цял час да съзерцавам как тапетите в стаята променят цветовете си и чувах музиката по изцяло нов начин. Имах странното усеща­не, че съм по-близо до реалността или до природата, сякаш възприемах информацията от сетивата си в суров вид, директно, без преработка или филтриране. Бях на мнение, че въздействи­ето на това вещество е сериозна тема и че то може да се използ­ва за нещо повече от забавление. Два пъти се уплаших, осъзна­вайки, че съм неспособен да прекратя действието му по своя воля, и се разтревожих, че ефектите може да са необратими. Когато в една ноемврийска вечер приех последната доза и изля­зох на дълга разходка, се плашех от голите клони на дърветата, които ми напомняха за зловещата омагьосана гора от филма на Дисни „Снежанка и седемте джуджета“. Оттогава не съм упо­требявал ЛСД, но в следващите години попадах на публикации, в които се твърдеше, че ефектите от ЛСД са сходни със симпто­мите на шизофренията. След като започнах да се срещам с па­циенти шизофреници в началото на специализацията си, написах статия върху основните разлики между преживяването под въздействието на ЛСД и психотичното преживяване. Тя излезе в „Медицински журнал на щата Мериленд“ и беше първата ми научна публикация.
Годината на моя стаж беше повратна за мен: в края на два­найсетте месеца аз вече бях възприел идентичността на лекар и усещах известен комфорт в работата с доста клинични състоя­ния. Но беше и изтощителна: с много работа, малко сън и многобройни дежурства. Но колкото и изтощителен да беше моят стаж през 1956-1957 г., този период беше много по-тежък за Мерилин. В онези дни беше необичайно жени да се стремят към докторска степен, но ние и двамата бяхме приели, че тя ще ста­не университетски преподавател. Не познавах друга омъжена жена с такива планове, но винаги съм знаел, че Мерилин прите­жава изключителен ум, и решението ѝ да се сдобие с докторска степен беше за мен съвсем логично. През последните две години на следването ми в Бостън тя получи магистърска степен от Харвардския университет, а непосредствено след началото на стажа ми в „Маунт Синай“ в Ню Йорк кандидатства за доктор­ската програма на катедрата по френски език и литература в Колумбийския университет.
Интервюто ѝ със страховития ръководител на френската катедра Норман Тори е част от семейния ни фолклор. Професорът удивен погледнал огромния ѝ корем (Мерилин беше в осмия месец): вероятно никога преди това не бил виждал бременна кандидат-докторантка. Още по-удивен бил, когато научил, че има и едногодишно дете. После с извинителен тон изтъкнал, че за да получава стипендия, докторантът трябвало да води два курса лекции и да вземе четири, с което явно възнамерявал да приключи интервюто. Но Мерилин отвърнала: „Мога да се справя“.
Две седмици по-късно пристигна уведомлението, че е одобре­на: „Materfamilias, радваме се, че ще се присъедините към нас“. Мерилин нае детегледачка и започна най-тежката година от живота си. Докато аз имах късмета да стажувам с мои другари, тя беше съвсем сама. Грижеше се за двете ни деца, с известна помощ от икономката и без почти никаква помощ от своя съпруг, който отсъстваше от къщи всяка втора вечер и всеки втори уик­енд. Самата Мерилин признава, че това е била най-тежката го­дина в живота ѝ.

ПЕТНАЙСЕТА ГЛАВА. 
ГОДИНИТЕ В ДЖОНС ХОПКИНС
 
Карам своята ламбрета, Мерилин е зад мен, с ръце око­ло кръста ми. Чувствам как силата на вятъра в лицето ми нараства и час по час поглеждам скоростомера. Шейсет и пет, шейсет и осем, седемдесет и една мили в час. Ще вдигна осемдесет. Нищо друго няма значение. Ръкохватките вибрират – първо леко, после по-силно и по-силно, и аз се увличам все повече. Мерилин крещи: „Спри, спри, Ърв, намали, страх ме е! Моля те, спри! Моля те, моля те!“. Крещи и удря по гърба ми.
 
Събуждам се. Сърцето ми бие учестено. Сядам в леглото и измервам пулса си – надвишава сто удара в минута. Проклето съновидение! Познавам го много добре – спохождало ме е не­веднъж. И знам точно какво го е провокирало сега. Вечерта преди заспиване прочетох един пасаж от автобиографията на Оливър Сакс „В движение“, в който той разказва, че бил член на клуба „Стотарка“ – група младежи, които карали мотоциклети­те си с над сто мили в час.
Съновидението не е просто съновидение: то е спомен за ис­тинска случка, който съм възпроизвеждал безчет пъти под фор­мата на фантазия или нощно съновидение. Мразя да го сънувам! Истинската случка датира от времето след края на стажа ми, докато бях в едноседмична ваканция преди началото на триго­дишната ми специализация по психиатрия в университета „Джонс Хопкинс“. Майката на Мерилин се беше съгласила да гледа двете деца през почивните дни и ние отпътувахме с ламбретата към източното крайбрежие на Мериленд. Именно по време на това пътуване се случи онова, което е така точно пред­ставено в съновидението. По време на самата случка не мислех много – дори бях изненадан от паниката на Мерилин. Пътят беше свободен и аз просто завъртях ръчката. Подобно на юноша бях въодушевен от скоростта и се чувствах абсолютно неуязвим. Чак по-късно си дадох сметка за безразсъдството и глупостта си. Как си бях позволил да изложа съпругата си на такава опас­ност, при положение че у дома ни чакаха две деца? Движехме се с осемдесет мили в час, без защитни костюми, гологлави – то­гава още нямаше каски! Не обичам да се сещам за тази случка, не ми харесва и да пиша за нея. Наскоро ме побиха тръпки на ужас, когато дъщеря ми, която е лекарка, ми разказа за свое посещение в отделение, пълно с млади мъже, парализирани вследствие на шийна фрактура при инцидент с мотоциклет или сърф. Сигурно и те са се чувствали неуязвими.
Ние не катастрофирахме. В крайна сметка се вразумих, на­малих скоростта и през останалото време карах разумно по пътя през очарователните селища по източния бряг на Мериленд. На връщане, докато Мерилин подремваше след обяда, излязох да покарам сам, минах през разлято на пътя масло и паднах лошо, при което сериозно си ожулих коляното. Отбихме се в един спешен кабинет, където лекарят почисти раната, постави ми инжекция против тетанус и се върнахме в Балтимор без повече инциденти. Два дни по-късно, докато се подготвях за първия ден от специализацията си, се покрих с обриви, които скоро преминаха в сериозна копривна треска. Бях получил алер­гична реакция към конския серум в противотетанусната инжек­ция и незабавно бях приет в болницата „Джоне Хопкинс“ пора­ди опасения от нарушения в дишането и необходимост от трахеотомия. Започнаха да ми инжектират стероиди, които оказаха незабавен ефект. На следващия ден състоянието ми се бе подобрило достатъчно, стероидите бяха спрени, а аз бях из­писан от болницата. Започнах специализацията си на следваща­та сутрин. По онова време обаче стероидите се употребяваха отскоро и лекарите не знаеха, че е необходимо те да се спират постепенно, вследствие на което развих остър абстинентен синдром, съчетан с депресия, силна тревожност и безсъние, поради което в продължение на няколко дни трябваше да се тъпча с торазин и барбитурати, за да мога да поспя.
На третия ден в „Хопкинс“ ние, специализантите първа го­дина, се срещнахме за първи път със страховития ръководител на катедрата по психиатрия Джон Уайтхорн, който впоследствие щеше да стане една от основните фигури в живота ми. Той беше суров наглед, достолепен мъж с олисяло теме, обрамчено от посивяла коса. Носеше очила със стоманени рамки и всяваше страхопочитание почти у всекиго. По-късно щях да науча, че дори ръководителите на другите катедри се отнасяха към него с почтителност и никога не го наричаха с първото му име. По­лагах всички усилия да слушам приветственото му обръщение към нас, но поради недоспиването и въздействието на лекарст­вата, циркулиращи из тялото ми, съм заспал на стола. (Десети­летия по-късно със Саул Спиро, мой колега по време на специали­зацията, се бяхме отдали на спомени и той ми разказа, че съм го респектирал страшно с дързостта си да заспя още на първата среща с шефа!)
Като изключим наличието на известна тревожност и леката депресия, в рамките на около две седмици се възстанових от алергичната реакция, но бях толкова изплашен от преживяното, че реших да се подложа на терапия. Потърсих съвет от ръково­дителя на специализантите – Стенли Грибен. По това време беше нещо обичайно, дори задължително, специализантите психиатри да се подлагат на лична психоанализа и той ми пре­поръча да започна да се срещам с неговата аналитичка – Олив Смит, възрастна специалистка от Психоаналитичния институт Вашингтон-Балтимор, която обучаваше млади психоаналитици и беше, тъй да се каже, пила от извора: нейна психоаналитичка е била Фрида Фром-Райхман, която на свой ред е била на пси­хоанализа при самия Фройд. Хранех голямо уважение към моя ръководител, но преди да взема такова важно решение, реших да попитам д-р Уайтхорн какво мисли за симптомите ми след спирането на стероидите и за идеята ми да започна психоанали­за. Той, стори ми се, през цялото време ме слушаше със слаб интерес, а когато споменах за психоанализата, бавно поклати глава и каза само: „Убеден съм, че малко фенобарбитал ще има по-добър ефект“. Не забравяйте, че това бе времето преди на­влизането на валиума, макар че съвсем скоро щеше да започне употребата на един нов транквилант, наречен екванил (мепробамат).
По-късно научих, че други членове на катедрата били уди­вени от куража (или глупостта) да задам подобен въпрос на д-р Уайтхорн, който бе известен с крайния си скептицизъм към психоанализата. Той поддържаше еклектична позиция, следваше психобиологичния подход на своя предшественик – дългого­дишния ръководител на катедрата по психиатрия на „Джонс Хопкинс“ Адолф Майер, емпирик, който поставял ударение върху психологичната, социална и биологична конституция на пациента. Аз никога вече не отворих дума за опита си с психо­анализата пред д-р Уайтхорн, а и той никога не ме попита.
Цялата катедра по психиатрия на университета „Джонс Хопкинс“ страдаше от разцепление на личността: гледната точ­ка на Уайтхорн доминираше в четириетажната психиатрична болница и амбулаторното отделение, докато една силна ортодок­сално психоаналитична фракция владееше консултативното звено. Аз прекарвах времето си най-вече на територията на Уайтхорн, но също така посещавах психоаналитични конферен­ции и консултативното отделение, особено ако се провеждаше обсъждане на клинични случаи под ръководството на Луис Хил и Ото Уил, и двамата проницателни аналитици и разказвачи от класа. Захласнат, слушах представянията им. Те бяха мъдри, гъвкави и напълно отдадени на пациентите си. Поразен бях от начина, по който описваха взаимодействието си с пациента: с такава загриженост и великодушие. Те бяха сред първите ми модели за подражание в психотерапевтичната практика (и психо­терапевт­ичния наратив).
Но повечето аналитици работеха по доста различен начин. Олив Смит, с която се срещах четири пъти седмично, се придър­жаше към ортодоксалния фройдистки модел: тя беше бял екран, не разкриваше нищо от себе си, било то със слово или мимика. Всеки ден в единайсет часа аз тръгвах от болницата със своята ламбрета към кабинета ѝ, на десетина минути път в центъра на Балтимор. Често не можех да се сдържа и преди да тръгна, на­бързо преглеждах пощата си, вследствие на което закъснявах с минута или две – признак за съпротива към психоанализата, който ние често и напразно обсъждахме.



На тръгване към кабинета на психоаналитичката, Балтимор, 1958 г.
 
Кабинетът на Олив Смит се помещаваше в апартамент, кой­то тя делеше с четирима други психоаналитици, всичките пре­минали през анализа при нея. По това време я смятах за възраст­на жена. Беше поне на седемдесет – белокоса, попрегърбена и неомъжена. Един или два пъти я видях в болницата – беше дошла на консултация с пациент или среща с колеги аналитици – и там тя ми се стори по-млада и жизнена. Лежах на кушетката и тъй като креслото ѝ беше откъм главата ми, трябваше да извивам и протягам шия, за да я погледна, а понякога – за да проверя дали не е заспала. Тя ме подканяше да се отдавам на свободни асоци­ации, реакциите ѝ се ограничаваха изцяло до интерпретации, много малко от които полезни. Най-съществената част от тера­пията всъщност бяха моментите, когато случайно изоставяше неутралността си. Мнозина твърдяха, че тя им е помогнала – в това число аналитиците от съседните кабинети и ръководителят на специализантите в моята болница. Така и не успях да си обясня защо при тях терапията ѝ бе имала ефект, а при мен – не. Сега си мисля, че вероятно не беше подходящият за мен терапевт – аз просто имах нужда от човек, по-склонен към двупосочно взаимодействие. Неведнъж в ума ми е кръжала жестоката мисъл, че основното, което научих по време на личната си психоанали­за, е как не трябва да се провежда психотерапия.
Хонорарът ѝ беше двайсет и пет долара на сесия. Сто долара на седмица. Пет хиляди долара на година. Два пъти повече от специализантската ми заплата – две хиляди и четиристотин долара. Плащах анализата с физически прегледи за по десет долара, които всяка събота правех за канадската застраховател­на компания „Син Лайф“, придвижвайки се с ламбретата, в бе­лите си болнични дрехи, из задните улички на Балтимор.
Още щом реших да започна специализацията си в „Джонс Хопкинс“, Мерилин кандидатства за докторската програма на „Хопкинс“ по сравнително литературознание. Приеха я и започ­на работа под ръководството на Рене Жирар, един от най-изтъкнатите френски литературни теоретици на своето време. За тема на дисертацията си тя избра мита за процеса в творбите на Кафка и Камю и аз, насърчен от нея, също започнах да чета тези авто­ри, след което продължих със Сартр, Морис Мерло-Понти и други писатели екзистенциалисти. За първи път моята работа и работата на Мерилин започнаха да се сближават. Влюбих се в Кафка, чието „Преображение“ ме разтърси както никоя друга литературна творба. Бях поразен и от „Чужденецът“ на Камю и „Погнусата“ на Сартр. Посредством наратива тези писатели бяха проникнали в битието до дълбини, каквито психиатрична­та литература сякаш не достигаше.
Семейството ни благоденстваше през трите ми години в „Джонс Хопкинс“. Най-голямото ни дете – Ийв, ходеше на дет­ска градина в затворения жилищен комплекс, където живеехме заедно с останалите специализанти. Рийд – жизнено и игриво дете, лесно свикна за него да се грижи домашната помощница, докато Мерилин подготвяше дисертацията си или преподаваше в кампуса на „Джонс Хопкинс“, на петнайсет минути от дома ни. През последната ни година в Балтимор се роди Виктор, тре­тото ни дете, в болницата „Джонс Хопкинс“ на една пресечка от къщи. Имахме щастието да ни се родят здрави, прелестни деца и ние обожавахме да си играем с тях вечер и в почивните дни. Никога не съм чувствал семейния си живот като пречка в про­фесионалния ми път, обаче, сигурен съм, за Мерилин не беше така.
Трите години на специализацията ми бяха прекрасни. От самото начало всеки специализант имаше клиничната отговор­ност да ръководи болнично отделение, както и да се среща с пациенти в амбулаторията. Средата и персоналът на „Джонс Хопкинс“ бяха белязани с един буржоазен южняшки дух, който навярно вече е част от миналото. Психиатричният корпус на болницата бе клиниката „Хенри Фипс“, която помещаваше шест болнични отделения и едно амбулаторно. Тя отворила врати през 1912 г. и неин пръв ръководител станал Адолф Майер, наследен през 1940 г. от Джон Уайтхорн. Представляваше четириетажна тухлена сграда, солидна и достолепна. Обслужващият асансьора, който вършеше тази работа от четири десетилетия, беше любезен и дружелюбен човек. Сестрите – и младите, и възрастните – ска­чаха на крака, когато в стаята им влезеше лекар – ех, какви времена бяха! Въпреки че съм забравил стотици от своите паци­енти, помня мнозина от първите си пациенти в „Джонс Хопкинс“ с почти свръхестествена яснота. Спомням си Сара Б., съпруга на тексаски петролен магнат, с кататонична шизофрения, която лежа в болницата няколко месеца. Тя въобще не говореше и често застиваше за часове в една поза. Работех с нея съвсем интуитивно: супервайзърите не можеха да ми помогнат кой знае колко, защото никой не знаеше как да лекува такива пациенти – смяташе се, че в техния случай медицината е безпомощна.
Със Сара се срещах всеки ден за не по-малко от петнайсет минути в малкия си кабинет в дългия коридор до отделението. Не беше продумвала от месеци и тъй като никога не откликваше, било то с дума или жест, на въпросите ми, през цялото време говорех аз. Разказвах ѝ за деня си, за вестникарските заглавия, споделях ѝ мислите си относно груповите сесии в отделението, за проблеми, които разработвах в личната си психоанализа, за книгите, които четях. Понякога тя размърдваше устни, но из­между тях не излизаше нищо; изражението ѝ никога не се про­меняше, а големите ѝ сини, печални очи си оставаха приковани върху лицето ми. Но един ден, докато бъбрех нещо за времето, тя внезапно се изправи, дойде до мен и силно притисна устните си в моите. Аз се втрещих, изгубих ума и дума, но бързо се окопитих и след като на глас поразмишлявах върху възможните причини за тази целувка, изпратих Сара до отделението и вед­нага се втурнах към кабинета на супервайзъра си, за да обсъдя с него случката. Не му признах обаче, че целувката ми бе харе­сала – Сара беше привлекателна жена и целувката ме беше възбудила, но аз нито за миг не забравях, че ролята ми беше да съм неин лекар. След това седмици наред нещата вървяха постарому, докато не реших да опитам курс лечение с пакатал, нов транквилант (който от доста време вече не се употребява), току-що излязъл на пазара. За огромна изненада на всички в рамките на седмица Сара стана нов човек: започна да говори често и съвсем смислено. В кабинета ми надълго обсъждахме източни­ците на стрес в живота ѝ, преди да заболее, и в един момент аз ѝ разкрих какви чувства бе пораждало в мен нейното мълчание по време на срещите ни, както и че силно се съмнявах да съм ѝ бил от помощ. Тя моментално отговори: „О, не, д-р Ялом. Гре­шите. Не бива да се съмнявате. През цялото това време вие бяхте за мен по-насъщен от хляба“.
Бил съм за нея „по-насъщен от хляба“. Винаги ще помня този момент и думите на Сара. Споменът за тях често ме спохожда в мигове, когато работата с някой пациент навлезе в за­дънена улица и нито съм наясно какво се случва с него, нито знам с какви думи да му помогна. Тогава се сещам за милата Сара Б. и си напомням, че присъствието, въпросите и внимание­то на терапевта могат да подкрепят по неведоми начини.
Започнах да посещавам седмичните семинари с Джероум Франк, другия професор в „Джонс Хопкинс“, който, подобно на д-р Уайтхорн, беше емпирик и признаваше като средства за убеждение единствено логиката и фактите. От него научих две важни неща: основните принципи в методологията на научното изследване и основите на груповата терапия. По това време груповата терапия едва прохождаше, а д-р Франк беше автор на една от малкото добри книги на тази тема. Всяка седмица ние, специализантите – скупчили глави – наблюдавахме него­вата терапевтична група от пациенти на амбулаторно лечение през едно от първите двупосочни огледала с размер едва трий­сет на трийсет сантиметра. След като сесията приключеше, се събирахме с д-р Франк, за да я обсъдим. Намирах груповото наблюдение за толкова полезна практика, че години по-късно щях да се възползвам от нея в обучението на собствените си студенти.
Продължих да наблюдавам груповите сесии ежеседмично дълго след като курсът ни беше приключил. В края на годината д-р Франк ме помоли в негово отсъствие да го замествам като ръководител на групата. От самото начало ми хареса да ръково­дя терапевтични групи: несъмнено този род терапия предоста­вяше на участниците благотворната възможност да получават обратна информация за социалния си Аз, а и да предлагат също­то за другите. Смятах, че групата е една изключително благодат­на среда за израстване, която позволява на членовете да изследват и изразяват различни страни от междуличностния си Аз и да виждат поведението си отразено от останалите участници. Къде другаде човек би могъл да получи и даде честна и конструктив­на обратна информация от равнопоставени и доверени хора? Групата от пациенти на извънболнично лечение следваше само няколко основни правила: освен пълната поверителност, члено­вете трябваше да присъстват редовно на срещите, да общуват открито и да се срещат само като група на определеното място в уречения час. Спомням си, че завиждах на пациентите и ми се искаше сам да съм участник в подобна група.
За разлика от д-р Уайтхорн, д-р Франк беше сърдечен и дос­тъпен – в края на първата година ми предложи да го наричам „Джери“. Беше много добър учител и прекрасен човек, пример за почтеност, клинична компетентност и изследователска добро­съвестност. Дори след като напуснах „Джонс Хопкинс“, продъл­жихме да поддържаме връзка и се срещахме винаги когато ид­ваше в Калифорния. Веднъж заедно със семействата си прека­рахме една паметна седмица в Ямайка. В доста напреднала възраст той разви сериозни проблеми с паметта и когато пътувах до Източния бряг, аз се отбивах да го видя в дома за възрастни хора. Последния път, когато го видях, Джери ми каза, че по цял ден наблюдавал интересни неща през прозореца и всяка сутрин се будел със съзнание като чиста дъска. Потърка чело с ръка и каза: „Хоп – всички спомени от предния ден са изтрити. Няма ги“. После се усмихна, погледна ме и направи на своя ученик един последен подарък: „Знаеш ли, Ърв, не е толкова лошо. Въ­обще не е толкова лошо“. Какъв благороден, прекрасен човек. Десетилетия по-късно за мен бе огромна чест да изнеса първата от поддържаната до днес поредица психотерапевтични лекции на името на Джероум Франк в университета „Джонс Хопкинс“.
Терапевтичният метод на Джери Франк беше изцяло в съ­гласие с популярния по това време сред американските привър­женици на психодинамичната теория междуличностен подход. Междуличностният (или неофройдистки) подход беше модифи­кация на старото, ортодоксално фройдистко схващане. В него се наблягаше върху ролята на междуличностните отношения за развитието на индивида в течение на жизнения цикъл, докато при по-стария подход по-силното ударение падаше върху ран­ните години. По произход този подход беше американски и бе основан най-вече върху работата на психиатъра Хари Стек Съливан, но и върху теориите на някои имигрирали в Съедине­ните щати европейски учени, по-конкретно Карен Хорни и Ерих Фром. Изчетох доста от теорията върху междуличностния под­ход и тя ми се стори изключително смислена. „Неврозата и чо­вешкото израстване“ на Карен Хорни бе книгата, в която под­чертах най-много редове по време на специализацията си. Въ­преки че от Съливан можеше да се научи много, той за жалост пишеше толкова зле, че идеите му така и не оказаха влиянието, което им подхождаше. Общо взето обаче трудовете му ми по­могнаха да проумея, че повечето от пациентите ни изпадаха в отчаяние поради неспособност да формират и поддържат пъл­ноценни междуличностни взаимоотношения. От което според мен следваше, че груповата терапия осигуряваше идеалната арена за изследване и промяна на маладаптивни поведенчески модели. Бях завладян от груповия процес и в рамките на спе­циализацията си ръководих множество групи, съставени както от пациенти на болнично, така и на извънболнично лечение.
С напредването на първата година започнах да се чувствам претоварен от всевъзможните факти, които трябваше да запаме­тявам, най-разнообразните клинични състояния, с които се сблъсквах, индивидуалните подходи, които следваха супервайзърите ми, и започнах да чувствам необходимост от някаква обхватна система, която да обяснява всичко. Психоаналитична­та теория ми се струваше най-надеждният кандидат, а и в Съе­динените щати по това време повечето програми за психиатрич­но обучение бяха аналитично ориентирани. Днес ръководители­те на психиатрични катедри са предимно невроучени, но през 50-те години на миналия век почти всичките бяха психоанали­тици. Университетът „Джонс Хопкинс“, като се изключи кон­султативното подразделение, беше най-яркото изключение.
Продължавах четири пъти седмично да се срещам с Олив Смит, прилежно да чета трудовете на Фройд и да посещавам психоаналитични обсъждания в консултативното крило на от­делението, но с времето ставах все по-скептичен към психоана­литичния подход. Коментарите на психоаналитичката ми се струваха неуместни и далеч от истината и започнах да си мисля, че макар, от една страна, да искаше да ми помогне, от друга страна, бе ограничена от „указа“ за спазване на неутралност, за неразкриване на истинския си Аз. Освен това започвах да вярвам, че акцентът върху ранния живот, първичните сексуални и агре­сивни нагони, създаваше сериозни пречки.
Биопсихологичният подход по това време не беше от голяма полза, като се изключат някои соматични терапии като инсулин-коматозната и електроконвулсивната (ЕКТ). Въпреки че аз самият ги предписвах в множество случаи и понякога дори ставах свидетел на удивителни резултати, тези терапии бяха косвени и открити по случайност. Векове наред например клиницистите наблюдавали как конвулсиите при различни болест­ни състояния – като треска или малария – оказват благоприятен ефект върху психозите или депресията. И търсели способи за предизвикване на хипогликемична кома и припадъци както посредством химични вещества (метрозол), така и чрез електри­чество (ЕКТ).
Към края на първата година от специализацията вниманието ми привлече една новоизлязла книга със заглавие „Екзистенция“ от психолога Роло Мей. Тя се състоеше от две превъзходни дъл­ги есета от Мей и няколко преводни глави от европейски тера­певти и философи, като Лудвиг Бинсвангер, Ервин Щраус и Евгени Минковски. Тази книга промени живота ми. Макар доста от главите да бяха трудно смилаеми и сякаш имаха за цел да объркват, вместо да осветляват, есетата на Мей бяха предел­но разбираеми. В тях той излагаше основните принципи в екзистенциалисткото мислене и запознаваше читателя с прозре­нията на Киркегор, Ницше и други екзистенциалистки мисли­тели. Разлиствам своето издание на „Екзистенция“ от 1958 г. и на почти всяка страница виждам свои бележки, изразяващи съгласие или несъгласие. Тази книга ми подсказа, че съществу­ва трети път – алтернатива на психоаналитичната система и биологичния модел, път, който черпеше от мъдростта на фило­софи и писатели от последните две хиляди и петстотин години. За своя огромна изненада забелязах, че Роло, около четирийсет години по-късно, е подписал екземпляра ми с посвещението „На Ърв, колега, от когото аз уча екзистенциална психотерапия“. Очите ми се напълниха със сълзи.
Слушах серия от лекции върху историята на психиатрията, която започваше от Пинел (лекаря, който през XVIII в. въвел хуманни методи на лечение на душевноболните) и свършваше с Фройд. Лекциите бяха интересни, но според мен почиваха на погрешното допускане, че нашата сфера води началото си от Пинел. По време на целия курс не спирах да мисля за всички онези мислители, които са разсъждавали и писали за човешкото поведение и страдание дълго преди него – философи като Епикур, Марк Аврелий, Монтен и Лок. Тези мои размисли ведно с книгата на Роло Мей ме убедиха, че е време да навляза по-дъл­боко във философията, и през втората година от специализация­та се записах на едногодишен курс по история на западната философия в кампуса „Хоумууд“ на „Джонс Хопкинс“, където следваше Мерилин. За учебник ни служеше популярният тритомник „История на западната философия“ на Бъртранд Ръсел и след толкова години ползване на учебници по физиология, медицина, хирургия и акушеро-гинекология тези страници бяха за мен амброзия.
След завършването на този обзорен курс аз продължих да се самообразовам, подбирайки четива по свое усмотрение и посе­щавайки курсове както в „Джонс Хопкинс“, така и в Станфордския университет по-късно. По това време нямах идея как ще прилагам цялото това знание в сферата на психотерапията, но някъде дълбоко в себе си аз знаех, че съм на прав път.
По-късно, пак в рамките на специализацията, в продължение на три месеца работих в близкия затвор „Патуксънт“ за психич­но болни престъпници. Срещах се с пациенти за индивидуална терапия и ръководех ежедневна терапевтична група от извър­шители на сексуални престъпления – една от най-трудните, които някога съм ръководил. Участниците в нея влагаха много повече енергия в опити да ме убедят, че са разумни и нормални хора, отколкото в работа по проблемите си. Тъй като бяха ли­шени от свобода за неопределен срок, тоест щяха да останат в затвора, докато психиатрите решат, че са годни за освобождава­не, нежеланието им да се разкрият в дълбочина беше съвсем разбираемо. Опитът ми в „Патуксънт“ беше плодоносен и в края на годината реших, че разполагам с материал, достатъчен за две статии: една за груповата терапия за престъпници със сексуал­ни отклонения и една за воайорството.
Статията ми върху воайорството беше от първите психиат­рични публикации по темата. В нея аргументирах тезата, че воайорите не просто искат да наблюдават голи жени: за да из­питват силно удоволствие от това, те трябва да го правят без позволение и скришом. Никой от воайорите, които изследвах, не ходеше по стриптийз клубове и публични домове, не ползва­ше порнографски материали. Второ, воайорството винаги е било смятано за дразнещо, чудновато и безвредно провинение, но аз установих, че това не е така. Много от затворниците, с които работих, бяха започнали с воайорство, след което бяха преминали към по-сериозни престъпления, като взлом и сексу­ално посегателство.
Пишейки тази статия, се сетих за своето представяне на случая на Мюриел в медицинското училище. Спомних си, че бях предизвикал интереса на публиката, започвайки с история, и затова поставих начало на статията върху воайорството с ис­торията на Надничащия Том. Жена ми, която работеше по док­торската си дисертация, ми помогна да открия ранни версии на легендата за лейди Годайва – благородничка от XI в., която яз­дила гола из улиците на града, за да спаси съгражданите си от тежките данъци, наложени от нейния съпруг. Всички жители, с изключение на Том, изразили благодарност, извръщайки поглед. Само клетият Том не можал да устои и скришом погледнал го­лата аристократка и заради това си прегрешение ослепял на мига. Статията беше веднага приета за публикуване в журнала „Архиви по обща психиатрия“ (Archives of General Psychiatry). Скоро след това и статията ми относно техниките за ръководене на терапевтични групи от извършители на сексуални престъ­пления беше публикувана в „Журнал за нервни и психични болести“ (Journal of Nervous and Mental Disease). Публикувах и статия върху диагностицирането на старческа деменция, която нямаше връзка с работата ми в „Патуксънт“. Тъй като беше необичайно специализанти да публикуват в научни издания, катедрата по психиатрия в „Джонс Хопкинс“ реагира много положително. Бях доволен, но също и малко озадачен от похва­лите, тъй като писането ми се струваше много лесно.
 
Джон Уайтхорн винаги се обличаше с бяла риза, вратовръз­ка и кафяв костюм. Ние, специализантите, предполагахме, че имаше два или три еднакви костюма, тъй като никога не го виждахме облечен с друго. От всички специализанти се очаква­ше да присъстват на ежегодния коктейл, който той организира­ше в началото на всяка академична година, а ние се бояхме от това събитие: трябваше с часове да стоим прави, облечени в костюми, с вратовръзки и в ръка с малка чаша шери, без да пийнем или хапнем нищо друго.
През третата година аз и другите петима специализанти по психиатрия прекарвахме целия петък с д-р Уайтхорн. Настаня­вахме се в голямата ъглова конферентна зала непосредствено до неговия кабинет и започваше да интервюира един по един свои­те хоспитализирани пациенти. Д-р Уайтхорн и интервюираният пациент разговаряха в тапицирани кресла, а ние, специализан­тите, ги слушахме на дървени столове, поставени на метър-два от тях. Някои интервюта продължаваха само десет-петнайсет минути, други – час, а имаше и такива, които траеха два или три часа.
Неговата публикация „Ръководство за интервюиране и кли­нично изследване на личността“ се използваше в повечето про­грами за обучение на психиатри в Съединените щати и предла­гаше на новака системен подход за провеждане на клинично интервю, но собственият му стил на интервюиране не беше никак систематичен. Той рядко разпитваше за симптомите или източниците на дистрес, а вместо това следваше план, който можеше да се нарече „Остави пациента да те учи“. Днес, повече от половин век по-късно, все още мога да си припомня примери за това: един от пациентите пишеше докторска дисертация за Испанската армада, друг беше специалист по Жана д’Арк, а трети беше заможен собственик на кафеена плантация в Брази­лия. И с тримата д-р Уайтхорн проведе дълги интервюта, с продължителност поне деветдесет минути, съсредоточавайки се върху индивидуалните им интереси. Ние, специализантите, научихме много исторически факти за Испанската армада, за­говора срещу Жана д’Арк, точността на персийските стрелци с лък, програмата на професионалните училища за заварчици и всичко, което ни бе интересно да знаем (че и много повече) за връзката между качеството на зърно кафе и надморската висо­чина. На моменти така се разсейвах от отегчение, че десетина-петнайсет минути по-късно се сепвах, осъзнавайки, че враждебният, резервиран и подозрителен пациент вече разговаря по-открито и искрено за вътрешния си живот. „Печелите и вие, и пациентът – казваше Джон Уайтхорн. – Пациентът повишава самоуважението си благодарение на проявените от вас интерес и желание да се учите от него, а вие научавате много неща и в крайна сметка ще узнаете всичко, което трябва, за неговото заболяване.“
След сутрешните интервюта отивахме за около два часа в големия му уютен кабинет, където в костен порцелан ни серви­раха южняшки обяд: голяма салата, сандвичи, кексчета с риба треска и любимите ми до днес кексчета с раци от залива Чесапийк. Разговорът ни започваше със салатата и сандвичите, не спираше до десерта и кафето и обхващаше множество теми. Ако ние не го насочехме в конкретна посока, Уайтхорн обикновено ни говореше за новите си идеи, свързани с периодичната табли­ца. Той отиваше до черната дъска и развиваше голямата перио­дична таблица, която винаги държеше в кабинета си. Макар да бе придобил психиатрично образование в Харвардския универ­ситет и преди да дойде в „Джонс Хопкинс“ да бе заемал длъж­ността ръководител на катедрата по психиатрия в университета „Вашингтон“ в Сейнт Луис, първоначално се бе занимавал с биохимия, извършвайки сериозни изследвания върху химични­те процеси в мозъка. Тематичният спектър на разговорите ни с него беше много широк. Спомням си, че му задавахме въпроси за произхода на параноичното мислене, на които той отговаряше най-подробно. Веднъж, в период на силна убеденост в детерминизма на човешкото поведение, аз му подхвърлих, че ако позна­ваме всички стимули, въздействащи върху даден човек, бихме могли да предсказваме с точност неговите реакции, били те мисли или действия. Направих сравнение с играта на билярд – ако са ни известни приложената сила, ъгълът и страничното въртене, можем да предвидим реакцията на ударената топка. Моето мнение го провокира да заеме противоположната позиция, хуманистична гледна точка, която му беше чужда и пораждаше у него дискомфорт. След оживена дискусия д-р Уайтхорн се обърна към останалите с думите: „Не е изключено д-р Ялом да е решил да се позабавлява за моя сметка“. И като се замисля сега, вероятно е бил прав: аз действително почувствах известно доволство, че ловко го бях принудил да възприеме хуманистич­ната позиция, която обикновено поддържах аз.
Разочарова ме единствено, когато му дадох да прочете „Про­цесът“ от Кафка – роман, който бях обикнал отчасти поради факта, че метафорично представяше човешкия невротизъм и свободно витаещата вина. Седмица по-късно д-р Уайтхорн ми върна книгата, поклащайки глава. Каза ми, че не я разбирал и предпочитал да разговаря с истински хора. По това време бях в края на тригодишната си специализация по психиатрия и все още не бях срещал клиницист, който да се интересува от про­зренията на философи или романисти.
След обяда заедно с д-р Уайтхорн се връщахме към интер­вютата с пациенти. Към четири или пет часа започвах да се из­нервям, нямах търпение да си тръгна, за да поиграя тенис с ре­довния си партньор, студент по медицина. Тенис кортът за специализантите беше само на стотина метра, в нещо като ниша между психиатричното и педиатричното крило, и много петъч­ни вечери аз хранех надежди до угасването на последните слън­чеви лъчи, след което въздъхвах и отново насочвах цялото си внимание към интервюто.
За последен път през специализацията разговарях с д-р Джон Уайтхорн в самия ѝ край. Един следобед той ме повика в каби­нета си и когато седнах пред него, ми направи впечатление, че лицето му не е толкова сурово. Дали грешах, или действително то беше озарено от дружелюбност и дори лека усмивка? След типична уайтхорновска пауза той се наведе към мен и ме попи­та: „Какво възнамеряваш да правиш с бъдещето си?“. Когато отговорих, че ме очакват две години задължителна военна служба, той свъси вежди и каза: „Късметлия си, че в момента не водим война. Синът ми беше убит във Втората световна война, по време на Арденската офанзива – проклета касапница“. Из­мънках, че съжалявам, но той затвори очи и поклати глава, за да покаже, че не желае да говори повече за сина си. Попита какви са плановете ми след края на военната служба. Отвърнах, че не съм мислил конкретно и че имам отговорности към съпругата и трите си деца. Може би, казах му, ще започна практика във Вашингтон или Балтимор. Той поклати глава, посочи моите публикувани статии, подредени прегледно върху бюрото му, и каза: „Публикации като тези подсказват нещо друго. Те са стъ­палата на академичната стълбица, които ученият трябва да из­качи. Имам силното предчувствие, че ако продължиш да мислиш и пишеш по същия начин, най-вероятно те очаква бляскаво бъдеще като преподавател в университет от ранга на „Джонс Хопкинс“. А последните му думи звънтяха в съзнанието ми много години след това: „Би пропилял отличните си шансове, ако не се отдадеш на академична кариера“. Той постави край на срещата ни, като ми подари поставена в рамка своя снимка с посвещението: „На д-р Ървин Ялом, с привързаност и възхи­щение“. Тя е окачена в кабинета ми. Стои някак странно до портрета на Разтърсващия Джо Димаджо. „Привързаност и възхищение“ – като се замисля върху смисъла на тези думи, ме обзема удивление: нито веднъж по онова време не съм долавял подобни чувства в него. Чак сега си давам сметка, че той, а също и Джероум Франк всъщност са били мои наставници – прекрас­ни наставници! Вече е време да се разделя с убеждението, че съм се изградил сам.
В края на моята тригодишна специализация приключи и дългата кариера на д-р Уайтхорн в „Джоне Хопкинс“ и аз, оста­налите специализанти и всички преподаватели в медицинското училище присъствахме на тържеството по случай пенсионира­нето му. Спомням си добре началото на неговото прощално обръщение. След духовитото встъпление на проф. Лион Айзенбърг, моя супервайзър по детска психиатрия, който скоро щеше да оглави харвардската катедра по психиатрия, д-р Уайтхорн се изправи, застана пред микрофона и заговори с характерния си отмерен, сериозен тон: „Твърди се, че за характера на човек мо­же да се съди по характера на неговите приятели. Ако това е така... – Той направи пауза и много бавно и съсредоточено, от­ляво надясно, обходи с поглед многобройните присъстващи. – Тогава аз би трябвало да съм действително един много добър човек“.
 
След това имах само два контакта с Джон Уайтхорн. Някол­ко години по-късно, когато вече преподавах в Станфордския университет, негов близък се свърза с мен и ми каза, че д-р Уайтхорн го насочил към мен за психотерапия. Доволен съм, че успях да му помогна в рамките на няколко месеца. После, през 1974 г., петнайсет години след последната ми среща лице в лице с него, ми се обади дъщеря му, която не познавах. Тя ми каза, че баща ѝ получил масивен инсулт, бил на смъртно легло и изрич­но помолил да го посетя. Бях смаян. Защо аз? Какво можех да му предложа аз? Разбира се, без да се двоумя, на следващата сутрин се качих на самолет и прекосих цялата страна, за да отида във Вашингтон. Там, както винаги, отседнах при сестра си Джийн и съпруга ѝ Мортън. Заех автомобила им, взех майка ми, която винаги бе готова да се повози, и отидохме в санатори­ума в покрайнините на Балтимор, където бе настанен д-р Уайт­хорн. Настаних майка ми в удобно кресло във фоайето и с асансьора се качих до стаята му.
Стори ми се много отслабнал. Едната половина на тялото му бе парализирана и имаше експресивна афазия – сериозно нару­шение на говора. Какъв шок бе да видя от устата на най-красноречивия човек, когото съм познавал, да се проточват лиги, до­като той се бори за всяка дума. След няколко неуспешни опита той най-накрая успя да изговори: „Много... много... съм уплашен, по дяволите!“. И аз бях уплашен от това, което виждах: един величествен колос лежеше рухнал пред мен.
Д-р Уайтхорн беше обучил две поколения психиатри, мно­зина от които сега ръководеха катедри в престижни универси­тети. Питах се: „Защо аз? Какво мога да сторя за него аз?“.
И не сторих кой знае какво. Държах се като всеки нервен посетител, който отчаяно търси утешителни думи. Припомних му първите си дни с него в „Джонс Хопкинс“, казах му колко съм ценял онези наши петъци, колко много съм научил от него за интервюирането на пациенти, че съм последвал съвета му и съм станал университетски преподавател, че се опитвам да му подражавам в работата си, проявявайки към пациентите уваже­ние и интерес, че – пак по неговия съвет – позволявам на паци­ентите да ме учат. Той издаваше звуци, но не успяваше да със­тави думи и накрая, след трийсетина минути, потъна в дълбок сън. По-късно научих от дъщеря му, че починал два дни след моето посещение.
Въпросът „Защо аз?“ не спря да кръжи из съзнанието ми години наред. Защо бе повикал мен, безпокойния и неуверен син на беден имигрант бакалин? Може би му напомнях за сина, когото беше загубил във Втората световна война. Колко самот­на бе смъртта на д-р Уайтхорн. Как ми се иска да можех да му дам повече. Само да можеше да ми се даде втори шанс. Трябва­ше да му кажа как ценя времето, прекарано с него, и колко чес­то, докато интервюирам пациенти, се сещам за него. Трябваше да се опитам да изразя ужаса, който вероятно чувстваше. Или трябваше да го докосна, да подържа ръката му, да го целуна по бузата. Но се въздържах – твърде дълго в мен се бе затвърждавал образът му на строг, дистанциран човек, а освен това беше тъй безпомощен, че бе възможно да приеме моя жест на нежност като оскърбление.
Двайсетина години по-късно, докато веднъж обядвахме с Дейвид Хамбърг – ръководител на катедрата по психиатрия в Станфордския университет, който ме покани да започна работа там след военната служба, той ми разказа, че разчиствайки у дома, открил препоръка за моето назначение от д-р Уайтхорн. Впоследствие той ми показа писмото и аз бях смаян от послед­ното изречение: „Убеден съм, че д-р Ялом ще стане водеща фи­гура в американската психиатрия“. Сега, докато преразглеждам взаимоотношенията си с Джон Уайтхорн, мисля, че разбирам защо ме бе повикал край смъртното си легло. Той трябва да ме е смятал за наследник на своето дело. Обръщам се и поглеждам неговия портрет, окачен над бюрото ми, и се опитвам да уловя погледа му. Надявам се да му е донесла утеха мисълта, че по­средством мен влиянието му ще се разпростре и в бъдещето.

ШЕСТНАЙСЕТА ГЛАВА. 
НА СЛУЖБА В РАЯ
 
През август 1960 г., месец след приключването на специа­лизацията ми в „Джонс Хопкинс“, бях зачислен на служба в армията. В онези години военната служба беше задължителна, но студентите медици имаха възможност да се запишат в една програма за отсрочване, наречена План „Бери“, която им позво­ляваше да завършат следването и специализацията си, преди да постъпят в армията. Първите шест седмици от военната служба прекарах в учебния център във Форт „Сам Хюстън“ в Сан Ан­тонио и докато бях там, бях уведомен, че ще прекарам следва­щите две години във военна база в Германия. Няколко дни по-късно с друга записка бях уведомен, че ще бъда изпратен във Франция. А две седмици след това – о, чудо! – ми бе наредено да се явя на служба в болница „Триплър“ в Хонолулу, Хаваи. И това беше окончателното ми разпределение.
Много ясно си спомням първите си мигове в Хаваи. Още щом слязох от самолета, Джим Никълъс – военен психиатър, който бе мой близък другар в следващите две години, постави хавайски венец от цветове на плумерия около шията ми. Вдъхнах ухание­то им – сладникаво и тежко – и почувствах как нещо в мен се промени. Сетивата ми се пробудиха и скоро бях опиянен от аромата на плумериите, които бяха навсякъде: на летището, по улиците, в апартаментчето в квартала Уайкики, което Джим беше избрал и заредил с хранителни продукти и цветя. Хаваи през 1960 г. беше място с впечатляваща естествена красота: пъстри птици, палми, хибискуси, червен джинджифил, бели нилски лилии, райски птици и разбира се, океанът със своите тюркоазени вълни, които тихо се плъзгаха по проблясващия пясък. Всички носеха чудато и красиво облекло: Джим ме по­срещна с риза на цветя, къси панталони и сандали, наречени зори, и ме отведе в един квартален магазин, където смених воен­ната си униформа, поне за деня, със зори, теменужена риза и яркосини къси панталони.
 
Мерилин и трите ни деца пристигнаха два дни по-късно и с автомобил се качихме до върха на Нууану Пали, един от хребе­тите на планината Коолау, откъдето се откриваше неземна гледка към източната част на острова. Докато се взирахме към тъмнозелените назъбени планини, които ни заобикаляха, водо­падите и дъгите, синьо-зеления океан, безкрайните плажове, Мерилин посочи към Кайлуа и Ланикай и обяви: „Това е раят. Искам да живея там“.
Радвах се на нейната радост. Беше преживяла няколко ужас­ни седмици. Военната ми служба беше започнала с шестседмично обучение в Сан Антонио, където животът беше тежък и за двама ни, но особено за нея. Не познавахме никого в този град, където температурата всеки ден надвишаваше 37°С. В учебния център програмата ми беше много натоварена и отсъствах пет или шест дни в седмицата, а Мерилин беше сама с трите ни малки деца. Но нещата удариха дъното, когато трябваше да за­мина на едноседмично учение в една база на няколко часа път от Сан Антонио. Там усвоявах ред безценни умения, като напри­мер да боравя с оръжие (дори спечелих медал за точна стрелба с карабина) и да пълзя под бодлива тел, докато над мен свистяха истински куршуми, изстреляни от картечница (поне ни казваха, че били истински – никой да не се осмели да провери дали е истина). В онези дни преди айфона нямаше как да поддържам връзка с Мерилин, докато ме няма. При връщането си научих, че в деня на заминаването ми развила остър апендицит. Била приета във военната болница за спешна апендектомия, а хора от военния персонал поели грижите за децата ни. Четири дни след операцията ръководителят на специализантите по хирургия дошъл у дома, за да съобщи на Мерилин, че според заключение­то на патолога тя има рак на дебелото черво, което налагало сериозна резекция. Той дори нарисувал кои точно части от чер­вото ще бъдат отстранени. Аз се върнах на следващия ден и бях потресен от новината и скиците на хирурга. Втурнах се към военната болница и поисках от патолога снимките, които изпра­тих с експресна поща на мои приятели лекари. Те всичките бяха на мнение, че Мерилин има доброкачествен карциноиден тумор, който не изисква никакво лечение. Дори сега, петдесет години по-късно, описвайки този случай, чувствам как ме обзема силен гняв към военните: за това, че не ме известиха какво се случва с жена ми и че препоръчаха тежка хирургична операция с не­обратими последствия за съвсем доброкачествено образувание.
Но всичко това бе вече зад гърба ни, докато съзерцавахме планините и океана на това ново място, и аз изпитвах вълнение и облекчение от факта, че моята жизнена, витална Мерилин се е завърнала. Отново погледнах към Кайлуа и Ланикай. Да жи­веем там щеше да е много непрактично: разполагахме с оскъдни средства, а ни бе осигурено евтино армейско жилище в „Скофийлд Баръкс“. Но аз бях омагьосан от това място не по-малко от Мерилин и след няколко дни ние вече бяхме наели малка къща в Ланикай, само на пресечка от най-красивите плажове в света. И двамата никога няма да забравим плажа на Ланикай: за нас той и до днес си остава най-красивият, който някога сме виждали, и винаги когато стъпим на бряг с фин като пудра, но твърд пясък, ние се поглеждаме и си казваме: „Ланикайски пя­сък“.
Дълго след като напуснахме Хаваи, ние редовно се връщахме на този плаж, който сега, уви, е в голяма степен отмит. Живяхме на това място една година, докато научихме, че някакъв адмирал неочаквано е бил преразпределен някъде в Южния Тихи океан и къщата му на плажа на Кайлуа се отдава под наем. Незабавно я наехме и там бяхме толкова близо до водата, че аз можех да сърфирам или да се гмуркам, докато бях дежурен на повикване: Мерилин ми даваше сигнал, че ме търсят по телефона, като размахваше голяма бяла кърпа от верандата.
Малко след пристигането ни получихме поздравителни писма от трима генерали на служба в Хаваи, Германия и Фран­ция, всеки от които ме приветстваше на своето местоназначение. Заради първоначалното объркване на разпределението ми голя­ма част от имуществото ни беше изгубено, така че се наложи да започнем от начало и за един ден да си накупим мебели, спално бельо и завивки от една гаражна разпродажба.
Военната ми служба не беше тежка. През повечето време работех с пациенти от различни тихоокеански бази. Беше 1960 г. и Виетнамската война предстоеше, но много от пациен­тите бяха участвали в неофициални бойни действия в Лаос. Повечето със сериозни психични болести вече бяха изпратени по щатските болници. Затова много от пациентите бяха млади мъже, които не страдаха от психози, но симулираха с надежда­та да бъдат уволнени.
Един от първите ми пациенти – сержант с деветнайсетгодишен стаж, комуто предстоеше пенсиониране, бе арестуван за употреба на алкохол по време на служба – сериозно провинение, което можеше да му струва пенсията. На прегледа при мен той отговори неправилно на всички въпроси, които му зададох. Но винаги бе много близо до истината, сякаш някаква част от него знаеше правилните отговори: шест по седем беше четирийсет и едно, Коледа беше на 26 декември, масата имаше пет крака. Никога преди не бях се сблъсквал с нещо подобно и след като се консултирах с колеги и поразрових съответната литература, научих, че това е класически случай на Ганзеров синдром (или както често го наричат – Синдром на приблизителните отгово­ри) – мнимо разстройство, при което пациентът симулира забо­ляване, без да е наистина болен, най-често в опит да избегне отговорността за свое провинение. Прекарах доста време с него през четиридневния му болничен престой (пациентите, които се нуждаеха от по-дълготрайна хоспитализация, бяха препра­щани към Континенталните щати), но така и не успях да уста­новя контакт с искрения му Аз. Но най-странното, както научих от данните от дългосрочни проследявания, бе, че голям дял от пациентите с Ганзеров синдром години по-късно развиваха истинско психотично разстройство!
Всеки ден трябваше да решаваме дали някой войник дейст­вително страдаше от психично заболяване, или симулираше, за да бъде освободен от военна служба. Почти всеки пациент, който пристигаше при нас, искаше да се избави от Армията на САЩ, Военноморските сили или Корпуса на морската пехота – занимавахме се със служещи във всички клонове на Въоръже­ните сили на САЩ – и аз, и колегите ми се затруднявахме, тъй като процесът на взимане на решения беше неопределен: указа­нията бяха неясни и имаше моменти, когато бяхме непоследо­вателни в препоръките си.
Военната ми служба беше изключително лека в сравнение със стажа и специализацията: след четири години дежурства през нощта и почивните дни аз се чувствах като в двегодишен отпуск. Бяхме трима психиатри, всеки от които беше на повик­ване всяка трета вечер и всеки трети уикенд. За целия срок на военната служба ми се наложи броени пъти да отида в болни­цата нощем. Тримата се разбирахме добре помежду си и с ко­мандващия офицер – полковник Пол Йеслер, сърдечен и компе­тентен колега лекар, който ни предоставяше пълна свобода в работата. Макар нашето психиатрично крило „Литъл Триплър“ да беше само на стотина метра от голямата болница „Триплър“, в него цареше спокойна цивилна атмосфера. Аз обядвах и от време на време извършвах консултации в болницата, но общо взето ходех там рядко и в повечето случаи минаваха седмици, без да се наложи да козирувам или някой да козирува на мен.
Предвид тази свобода, реших отново да се отдам на интере­са си към груповата работа и сформирах редица терапевтични групи: болнични групи за пациенти, амбулаторни групи за съп­руги на военнослужещи и – за свободното време – група за ци­вилни специализанти по психиатрия в Хавайската щатска болница в Канеохе.
Чувствах се най-полезен в групите за съпруги на военнослу­жещи. На много от тях им беше трудно далеч от средата, с коя­то бяха свикнали, но някои се впускаха в дълбинна работа, из­следвайки самотата си и неспособността да създават връзки с другите в новата общност. С групата на специализантите ми беше далеч по-трудно. Те желаеха този терапевтичен опит да им е от полза както в личен план, така и в практиката им като гру­пови терапевти. Бяха дочули, че съм опитен групов терапевт, и бяха помолили да ръководя сесиите им. Притеснявах се – нико­га не бях водил подобна група и опитът ми беше само с година или две повече от техния, – но тъй като специализантите бяха достатъчно мотивирани и настойчиви, склоних. Не след дълго си дадох сметка в какво се бях забъркал. Груповата работа няма ефект, докато участниците не започнат да поемат рискове и да разкриват свои интимни мисли и чувства, а членовете на тази група никак не желаеха да предприемат тази крачка. Бавно аз започнах да осъзнавам, че тъй като основният инструмент на терапевта е собствената му личност, разкривайки свои недоста­тъци, той се излага на двоен риск: да бъде съден не само харак­терът, но и професионалната му компетентност. Макар ситуа­цията да ми бе пределно ясна, не можех да намеря изход от затруднението, в резултат на което групата отбелязваше само умерен напредък. По-късно осъзнах, че за да бъде ефективен ръководител при такива обстоятелства, терапевтът, няма как, трябва да даде пример за себеразкриване, като самият започне да поема рискове в груповата работа.
Двете години в Хаваи без съмнение промениха живота ми. Преди военната служба дългосрочните ми планове бяха да се върна на Източния бряг, както ме беше посъветвал д-р Уайтхорн, и да кандидатствам за някаква академична длъжност или да се върна във Вашингтон при приятелите и семейството си и да започна частна практика. Но само след няколко слънчеви хавайс­ки месеца сивият, студен и неприветлив Източен бряг започна да ме привлича все по-слабо. Години наред Мерилин бе искала да се преместим някъде по-далеч от Вашингтон и скоро ние бяхме на едно мнение: и двамата искахме да останем в Хаваи или възможно най-близо. Преди да отидем там, целият ми живот се въртеше около работата, отделях твърде малко време на съп­ругата и децата си. В Хаваи обаче очите и сърцето ми се отво­риха за красотата. Плажовете ме притегляха неустоимо и с Мерилин се разхождахме по тях с часове, хванати за ръце, както в гимназията. Прекарвах много повече време с децата, голяма част от него в топлите океански води, учейки ги да плу­ват, да се гмуркат и карат бодисърф. (Така и не овладях сърфборда – не умеех да пазя равновесие.) В петък вечер ги водех в кварталното кино, където гледахме самурайски филми.
Военните не пожелаха да превозят моята ламбрета до Хаваи, но се съгласиха да ми донесат телескоп, затова, докато бях още в Балтимор, замених скутера за механизиран рефлекторен те­лескоп с диаметър двайсет сантиметра, за какъвто си бях мечтал от времето на детските си опити да си направя телескоп. Като се изключат двата пъти, когато го мъкнах до върха на един хълм, не използвах този телескоп, тъй като нощното небе над Хаваи беше почти винаги мъгливо.
Един от пациентите ми беше ръководител-полети в местна­та военновъздушна база и благодарение на него имах възмож­ността през почивните дни да отскачам до Филипините и Япо­ния. Гмурках се в превъзходните води край един малък остров във Филипините и съзерцавах в Манила залези, които са се за­печатали завинаги в паметта ми. Отсядах в офицерския клуб в Токио и се впусках да изследвам града. Изгубех ли се, махвах на някое такси и показвах на шофьора клубната си карта с адре­са на японски език. Управителят на клуба ме бе предупредил да наблюдавам шофьора, когато му покажа картата: ако рязко си поемеше въздух, трябваше веднага да сляза – никой токийски таксиметров шофьор не би се посрамил с признанието, че не знае даден адрес.
Скоро след пристигането ни Мерилин започна работа като преподавател във факултета по френски език и литература на Хавайския университет. Тя беше особено щастлива да чете курс от лекции по съвременна френска литература пред многобройни виетнамски студенти, които си служеха свободно с френския език, макар да схващаха трудно идеите на Сартр за отчуждение­то, при положение че всеки път след лекциите плуваха заедно в топлия син океан. Мерилин пътуваше с автомобила ни до уни­верситета, затова аз си купих един пъргав мотоциклет „Ямаха“ и с него за трийсетина минути сутрин стигах до „Триплър“, отвъд хребета Пали. Малко по-късно отвориха планинския тунел „Уилсън“ и започнах да минавам през него, тъй като съкраща­ваше пътя ми. Това беше необикновено преживяване, защото влизах в него сгрян от топлото слънце, а на излизане ме посре­щаше приятен, прохладен хавайски дъжд. Близо до дома ми в Кайлуа имаше малък тенис клуб с тревни кортове, където в почивните дни ние, членуващите в него, играехме срещу игра­чи от други клубове. Един от моите армейски приятели ме за­пали по шнорхелинга и водолазното гмуркане и в следващите четирийсет години с огромно удоволствие се плъзгах над оке­анското дъно и се възхищавах на фауната в Хаваите, Карибите и много други кътчета на света. Няколко пъти правих нощни гмуркания, които бяха особено вълнуващи, тъй като всички нощни създания, особено големите ракообразни, бяха на лов.
 
Джак Ръсел, един от армейските ми колеги, който се бе обу­чавал в клиниката „Менинджър“, ме представи на свой бивш състудент – К. Й. Лъм, психиатър, практикуващ в Хонолулу. Ние двамата и още няколко хавайски психиатри сформирахме група за представяне на случаи, която се събираше веднъж месечно. Започнахме и психиатърска игра на покер, която провеждахме през седмица и поддържахме три десетилетия.
Един ден, още в първите ни седмици в Хаваи, с шахматна дъска в ръка пред къщата ни спря Андре Тао Ким Хай – възрастен виетнамец, който живееше наблизо, и ме попита: „Играете ли шахмат?“. Манна небесна! С Андре бяхме равностойни против­ници и изиграхме безброй партии. В Хаваи той се беше устано­вил след пенсионирането си от многогодишна служба като представител на Виетнам в Организацията на обединените на­ции, но няколко години по-късно, с избухването на Виетнамска­та война, в знак на протест напусна Съединените щати и се пресели в Париж, а после на остров Мадейра. Ние продължихме приятелството и шахматното си съперничество и аз му ходех на гости в дома му в Париж и на остров Мадейра.
В Хаваи ни посещаваха моите родители, както и майката на Мерилин и сестра ми Джийн със семейството си. Мерилин си създаде приятелства в университета и за първи път започнахме социален живот, сформирайки осемчленно общество със соци­олога Ройъл Дени, автор на „Самотната тълпа“ (The Lonely Crowd), и съпругата му Рут; индонезийския философ и поет Такдир Алисджабана и германската му съпруга; Джордж Барати, диригент на Хавайския симфоничен оркестър, и очаровател­ната му съпруга, и тя на име Рут, практикуваща йога. С тях прекарахме много щастливи вечери, четейки преводи на поези­ята на Такдир, обсъждайки някоя от книгите на Ройъл, слушай­ки музика или, една вечер, слушайки аудиозапис на поемата „Пуста земя“, прочетена от самия Т. С. Елиът, който ни потопи в мрачно настроение. И до днес си спомням как малката ни група си организираше луау10 на плажа с хавайски напитки и гуава, личи, манго, ананас и любимата ми папая. Все още си спомням вкуса на говеждите шишчета на Такдир, потопени в неговия индонезийски фъстъчен сос.
С покер, шнорхелинг, плажни разходки, каране на мотоцик­лет, игра с децата и шахмат аз водех далеч по-забавен живот. Харесваше ми непринудеността, сандалите, простичкият акт да седнеш на пясъка и да съзерцаваш океана. Аз се променях: ра­ботата не беше всичко. Сивият Източен бряг със своите мразовити зими и душни, знойни лета вече не ме притегляше. Чувст­вах се у дома в Хаваи и започнах да фантазирам как ще остана там до края на живота си.
С наближаването на края на двете години в Хаваи ние тряб­ваше да вземем решение къде да живеем. Бях публикувал още две научни статии и бях склонен да се отдам на академична кариера. Но, уви, нямаше как да направя това в Хаваи: медицин­ското училище там предлагаше само първите две, неклинични години от обучението на студентите и не поддържаше позиции за психиатри на пълен работен ден. Не знаех как да постъпя, чувствах липсата на ментор, който да ми даде съвет. Въобще не ми хрумна да се свържа с преподавателите си в „Джонс Хопкинс“ – Джон Уайтхорн или Джери Франк. Сега, като си мисля за този период, съм наистина озадачен: как не съм се сетил да се обърна към тях за съвет или напътствие? Сигурно съм смятал, че са ме забравили след края на специализацията.
Вместо това аз предприех възможно най-баналния подход: обявите за работа! Прегледах бюлетина на Американската пси­хиатрична асоциация и там имаше три интересни предложения: преподавателски места в медицинските училища на Станфордския университет и Калифорнийския университет в Сан Франциско и лекарска позиция в държавната болница „Мендота“ в Уисконсин (която събуди интереса ми само защото изтъкнатият психолог Карл Роджърс работеше там). Кандидатствах и за три­те позиции. Получих три покани за интервю и се качих на един военен самолет до Сан Франциско.
Първото интервю – в Калифорнийския университет в Сан Франциско, беше с един възрастен член на катедрата – Джейкъб Епщайн, който в края на събеседването ми предложи мястото и годишна заплата от осемнайсет хиляди долара. Тъй като запла­тата ми през третата година на специализацията беше три хи­ляди долара, а заплатата ми в армията – дванайсет хиляди, бях склонен да приема предложението, макар да знаех, че ще съм много ангажиран: щях не само да преподавам на студенти по медицина и специализанти по психиатрия, но и да ръководя изключително голямо и натоварено болнично отделение.
На следващия ден ме интервюира Дейвид Хамбърг, който беше новият ръководител на катедрата по психиатрия в Станфордския университет. Медицинското училище и болницата на Станфордския университет току-що се бяха преместили от Сан Франциско в нови постройки в кампуса в Пало Алто и на него му бе предоставена пълната свобода да сформира изцяло нова катедра. Бях удивен от възвишените намерения на Дейвид Хамбърг, от загрижеността му за нашата сфера и мъдростта му. И от речта му! От устата му се лееха великолепни, сложни из­речения и аз имах усещането, че слушам красива симфония. Освен това имах силното предчувствие, че в добавка към него­вото наставничество ще разполагам с всички необходими ре­сурси и академичната свобода, от която се нуждаех.
Казвам това в ретроспекция: не смятам, че по това време имах някаква представа как ще се развие бъдещето ми и на как­во съм способен. Знаех какво представлява частната практика, знаех, че ще водя достоен живот, знаех и че частната практика вероятно би ми осигурила доход, надвишаващ тройно заплатата ми на университетски психиатър.
Д-р Хамбърг ми предложи позицията на лектор и само еди­найсет хиляди долара на година – с хиляда долара по-малко от заплатата ми в армията. Разясни ми и станфордската политика: от членовете на катедрата на пълен работен ден се очакваше да са само учени и изследователи и да не допълват дохода си с частна практика.
Първоначално ме учуди голямата разлика между заплатите в Станфордския и Калифорнийския университет, но докато обмис­лях двете предложения, тя престана да е решаващ фактор. Въпре­ки че с Мерилин нямахме никакви спестявания и живеехме от заплата до заплата, парите за нас не бяха основна грижа. Визията на Дейвид Хамбърг ме впечатли и аз пожелах да стана част от катедрата, която той създаваше. Дадох си сметка, че в действи­телност желаех да водя живот, посветен на преподаването и из­следванията. Освен това, ако спешно ни дотрябваха пари, бях убеден, че мога да разчитам на финансовата подкрепа на родите­лите си, а също и на доходите от работата, която Мерилин евен­туално щеше да си намери. След като се консултирах по телефона с жена си, аз приех позицията в Станфордския университет и отмених полета си до държавната болница „Мендота“.

СЕДЕМНАЙСЕТА ГЛАВА. 
ОТНОВО НА КОНТИНЕНТА
 
През 1964 г., три години след началото на кариерата ми в Станфордския университет, аз реших да участвам в осемдневен курс в Националния тренингов лабораторен институт в Лейк Ероухед в Южна Калифорния. В едноседмичната програма на института бяха включени много дейности в сферата на соци­алната психология, но нейната сърцевина – и причината да се запиша за участие – бяха ежедневните тричасови срещи на малочислената терапевтична група. За първата среща отидох ня­колко минути по-рано, седнах на един от тринайсетте стола, поставени в кръг, и огледах ръководителя и другите подранили участници. Въпреки че имах доста опит във воденето на тера­певтични групи, участвах активно в изследвания, свързани с груповата терапия, и преподавах, самият никога не бях ставал член на група. Време бе да попълня този пропуск.
Докато останалите идваха и заемаха местата си, цареше мълчание. В осем и половина ръководителката – Дороти Гарууд, терапевт с частна практика и два доктората (по биохимия и психология), се изправи и се представи:
– Добре дошли на курса на Националния обучителен лабо­раторен институт в Лейк Ероухед. Тази група в продължение на осем дни ще се събира тук всяка сутрин по това време и ще провежда тричасова сесия. Бих желала всичко, което казваме тук, всичките ни коментари да касаят „тук и сега“.
Последва дълго мълчание. Помислих си „Това ли е всичко?“, огледах се и видях, че по всичките единайсет лица бе изписано недоумение. Единайсет глави се поклащаха недоумяващо. По­степенно членовете на групата започнаха да се окопитват:
– Твърде оскъдни указания.
– Това да не е някаква шега?
– Та ние дори не знаем имената си.
Никаква реакция от страна на ръководителката. Постепенно общата несигурност започна да генерира своя енергия:
– Жалка работа. Що за ръководител е това?
– Не бъди груб. Тя си върши работата. Не схващаш ли, че това е група с фокус върху процеса. Трябва да изследваме процеса си.
– Да, имам чувството, всъщност нещо повече от чувство е, че тя знае точно какво прави.
– Не вярвай на предчувствия, никога не съм харесвал сляпа­та вяра. Истината е, че се лутаме, а какво прави тя? Със сигурност не ни помага.
Няколко пъти членовете на групата притихваха в очакване ръководителката да реагира. Но тя само се усмихваше и продъл­жаваше да мълчи.
Включиха се и други членове:
– И как във всеки случай от нас се очаква да се придържаме към тук и сега, когато нямаме съвместна история? Запознахме се едва вчера.
– При подобни мълчания се чувствам винаги неловко.
– И аз. Платихме доста пари, а седим, без да правим нищо, и си губим времето.
– Аз лично харесвам мълчанието. Присъствието ви ме успо­коява.
– Аз също. Навлизам в медитация. Усещам се съсредоточен, готов за каквото и да предстои.
Когато и аз се включих в разговора, за да споделя мислите си, ме осени откровение – бях научил нещо, което по-късно включих в сърцевината на собствения си подход в груповата терапия. Току-що бях станал свидетел на един прост, но изклю­чително важен феномен: цялата група беше изложена на един стимул (в случая изискването всички коментари да касаят „тук и сега“), а всеки отделен участник бе реагирал по различен начин. Един общ стимул и тринайсет различни реакции! Защо? Въз­можният отговор на този въпрос е само един: Имаше тринай­сет различни вътрешни свята! И тринайсетте различни ре­акции навярно бяха царският път към всеки от тези отделни светове.
След това, без повече да чакаме съдействието на ръководи­телката, ние се представихме един на друг и казахме по някол­ко думи за професиите си и причините да се включим в този курс. Аз отбелязах, че съм единственият психиатър – имаше един психолог, а останалите бяха педагози и представители на хуманитарните и социалните науки.
После се обърнах директно към ръководителката:
– Любопитно ми е вашето мълчание. Бихте ли казали нещо за ролята си тук?
Този път тя отговори (кратко):
– Ролята ми е да съм ръководител и да приемам чувствата и фантазиите, които членовете хранят относно ръководителите.
Продължихме да се срещаме и през следващите седем дни и постепенно започнахме да изследваме взаимоотношенията си един с друг. Психологът в групата беше особено гневен човек и често ме нападаше, че съм бил надут и високомерен. На третия или четвъртия ден той разказа свое съновидение, в което го преследвал някакъв великан – който, изглежда, бях аз. В крайна сметка двамата с него поработихме сериозно: аз върху дискомфорта, който пораждаше у мен неговият гняв, а той – върху импулса си за съревнование, който аз разпалвах у него, а освен това преработихме известна част от недоверието, което всеки от нас хранеше към професията на другия.
Тъй като бях единственият лекар в този курс, бях повикан да се погрижа, а впоследствие и да хоспитализирам член на друга група, който бе развил психотична реакция към генери­рания в групата стрес. Това ме накара да си дам още по-ясно сметка за силата на малката група – сила, която можеше не само да лекува, но и да вреди.
Постепенно се сближих с Дороти Гарууд и години по-късно тя и съпругът ѝ, Мерилин и аз прекарахме заедно чудесна ва­канция на остров Мауи. Тя съвсем не беше резервиран човек, но бе обучена в традицията на клиниката „Тависток“, според която ръководителят трябваше да остава извън групата и да ограни­чава изказванията си до общите явления в групата. Три години по-късно, по време на своя творчески отпуск в клиниката „Та­висток“, аз разбрах в по-голяма дълбочина обосновката за тази нейна роля.
 
Когато петчленното ни семейство пристигна за първи път в Пало Алто след приключването на военната ми служба през 1962 г., Мерилин и аз се заехме да търсим място, където да жи­веем. Можехме да си купим дом в жилищния комплекс на Стан­фордския университет, но както и в Хаваи, избрахме по-разнороден квартал. Купихме си трийсетгодишна къща (почти антика по калифорнийските критерии), на петнайсет минути от кампуса. Тогава икономическата ситуация беше съвсем различна: с ниските си доходи ние без затруднение си купихме дом, разпо­ложен на земя с площ един акър, за трийсет и две хиляди дола­ра. Цената на имота се равняваше на три мои годишни заплати в Станфордския университет. Днес положението се е променило дотолкова, че един млад преподавател би дал за същия имот около трийсет-четирийсет свои заплати. Родителите ми дадоха седемте хиляди долара за авансовото плащане и това беше по­следният път, когато съм приемал пари от тях. Все пак, дори след като бях завършил обучението си и семейството ни беше вече шестчленно, баща ми винаги настояваше да плаща сметката в ресторанта. Харесваше ми да проявява подобна грижа за мен и възразявах не твърде решително. Сега предавам неговата щед­рост на своите вече пораснали деца (които на свой ред също възразяват не твърде решително). Това е начин да останеш в паметта на другите: когато плащам сметката на децата си, в съзнанието ми винаги изплува лицето на баща ми. (Освен това ние също дадохме на децата си пари за авансовите вноски на техните домове.)
Още в първия си работен ден в моята катедра научих, че съм назначен за управител на голямо отделение в новата станфордска болница за ветерани, която се намираше на десет минути от медицинското училище и бе изцяло управлявана от станфордската катедра. Въпреки че бях супервайзър на специализантите, организирах ориентирана към процеса група за студенти меди­ци (тоест група, в която изследвахме как се отнасяме един към друг) и имах време да посещавам лекции и изследователски симпозиуми, не бях щастлив във ветеранската болница. Сякаш твърде много от пациентите там – почти всичките ветерани от Втората световна война – бяха невъзприемчиви към моя тера­певтичен подход. Навярно защото облагите, които получаваха, бяха твърде примамливи: безплатни медицински грижи, безпла­тен подслон и храна, уютна среда. Към края на първата година казах на Дейвид Хамбърг, че болницата за ветерани ми предла­га малко възможности за развитие на конкретните ми изследо­вателски интереси. Той ме попита къде желая да работя и аз посочих амбулаторията на Станфордската болница, средище на специализантската програма и място, където бих могъл да ор­ганизирам програма за обучение по групова терапия и да из­вършвам изследователска дейност. Тъй като познаваше работа­та ми и бе присъствал на мои представяния, Дейвид Хамбърг ми имаше достатъчно доверие, за да удовлетвори желанието ми. Той винаги се е стараел да ми помага и да ме подкрепя и от този момент нататък в продължение на много години аз не бях анга­жиран с административни отговорности и разполагах с почти пълната свобода да следвам своите клинични, преподавателски и изследователски интереси.
През 1963 г. Мерилин завърши докторската си дисертация (със заглавие „Мотивът за процеса в творбите на Франц Кафка и Албер Камю“) в програмата по сравнително литературознание на „Джоне Хопкинс“. Тя взе полет до Балтимор за устните из­пити, издържа ги успешно и защити докторската си степен с отличие. Върна се с надеждата да започне работа в Станфордския университет, но бе съкрушена, когато ръководителят на катед­рата по френски език и литература – Джон Лап, ѝ казал: „Не взимаме на работа съпругите на наши преподаватели“.
Трийсетина години по-късно, когато бях далеч по-чувстви­телен към проблемите на жените, аз бих потърсил работа в университет с по-свободомислещ дух, където биха оценили Мерилин единствено въз основа на качествата ѝ, но през 1962 г. тази мисъл въобще не ми хрумна, нито пък на Мерилин. Болеше ме заради нея. Знаех, че заслужава място в Станфорд, но и два­мата се примирихме и просто започнахме да търсим алтернати­ви. Не след дълго с Мерилин се свърза деканът на факултета по хуманитарни науки в новия Калифорнийски държавен колеж в Хейуърд – чул за нея от свой колега в Станфорд. Той дойде до дома ни и ѝ предложи позицията на главен асистент по чужди езици. До Хейуърд тя пътуваше почти час във всяка посока, четири дни в седмицата, тринайсет години поред. Стартовата заплата на Мерилин беше осем хиляди долара – с три хиляди долара по-ниска от моята стартова заплата в Станфордския университет. Но двете заплати заедно ни позволяваха да живе­ем комфортно в Пало Алто, да плащаме на домашна помощница на пълен работен ден и дори да направим няколко паметни пътувания. Работата в Калифорнийския държавен колеж удовлетво­ряваше Мерилин и скоро тя беше повишена в доцент, а след това стана и професор.
 
През следващите петнайсет години в Станфордския универ­ситет аз усилено се занимавах с групова терапия като клиницист, преподавател, изследовател и автор на учебник. Сформирах терапевтична група в амбулаторната клиника, чиито сесии мои­те студенти, дванайсетте специализанти по психиатрия първа година, наблюдаваха през двупосочно огледало – също както аз бях наблюдавал групата на Джери Франк в студентските си години. Първоначално водех сесиите съвместно с мой колега, друг член на катедрата, но от следващата година въведох прак­тиката в продължение на година да ми помага някой от специа­лизантите, след което той бе заместван от друг.
Подходът ми еволюираше устойчиво към една по-лична и прозрачна форма на ръководене и все повече се отдалечаваше от дистанцирания професионален стил. Тъй като участниците в групата – всичките обикновени калифорнийци, се обръщаха един към друг с малките си имена, ми беше все по-неловко да се обръщам към тях с фамилията или да ги наричам с малко име и да очаквам те да се обръщат към мен с „д-р Ялом“. Затова предприех нещо възмутително за онова време и ги помолих да ме наричат „Ърв“. Още доста години обаче се придържах към професионалната си идентичност и носех бяла болнична манта подобно на всички други лекари в Станфордската болница. В крайна сметка оставих и мантата, тъй като стигнах до убежде­нието, че в терапията имаше значение личната искреност и прозрачност, а не професионалният авторитет. (Не изхвърлих бялата манта – тя до днес виси окачена в килера у дома – запазих я като спомен за лекарската ми идентичност.) Но въпреки че се освободих от атрибутите на професията, аз все още дълбоко уважавам медицината и Хипократовата клетва с множеството ѝ клаузи, като: „Ще запазя живота си чист и свещен, както и мо­ето изкуство“ и „Ще препоръчвам на болните подходящ режим според познанията си и ще ги защитавам от всички вредни неща“.
След всяка групова сесия диктувах дълги резюмета, които ми помагаха да задълбочавам собственото си разбиране и да преподавам на студентите. (Ръководството на Станфорд прояви щедростта да ми осигури секретарка.) В един момент ми хрум­на, че може би за пациентите ще е от полза, ако им давам да четат резюметата и размислите ми относно терапевтичните сесии. Това хрумване ме подтикна да направя един смел и мно­го необичаен експеримент върху прозрачността на терапевта: в деня след всяка сесия изпращах по пощата на всички членове копие от своето резюме. Всяко резюме отразяваше основните теми (обикновено две или три) в проведената сесия, както и участието и поведението на всеки от членовете. Добавях също обосновка за всяко от своите изказвания по време на срещата, а често и коментари какво би ми се искало да съм казал или какво съжалявам, че съм казал.
Често сесията започваше с критики към резюмето ми на предишната среща. Понякога членовете изразяваха несъгласие, понякога посочваха някои мои пропуски, но почти винаги сеси­ята започваше с повече енергия и взаимодействие от преди. Това ми се стори толкова полезно, че продължих да правя тези резюмета чак докато не спрях групите. Когато заедно с мен во­деше някой специализант, той пишеше резюмето вместо мен през седмица. Съставянето на резюме обаче отнема толкова време и налага такова себеразкриване, че доколкото знам, мал­цина групови терапевти в страната последваха примера ми. Въпреки че някои психотерапевти ме критикуваха заради себеразкриването, не помня и един случай, в който споделянето на мои лични чувства и мисли да не е било от помощ за пациента. Защо ми бе така лесно да разкривам себе си? Първо, бях избрал да не преминавам през никакво следуниверситетско обучение – никакви фройдистки, юнгиански или лаканиански психоана­литични институти. Не се придържах към никакви ръководни правила, водех се единствено от резултатите си, които внима­телно следях. За това може да са изиграли роля редица фактори: вроденото ми бунтарство (видно в ранните ми реакции към религиозната вяра и ритуали), неблагоприятният ми опит с безучастна и безлична психоаналитичка и експерименталният дух в моята новосформирана катедра със свободомислещ ръко­водител.
Ежеседмичните заседания на катедрата обаче никак не бяха по вкуса ми: винаги присъствах на тях, но рядко взимах думата. Не ме интересуваше никоя от обсъжданите теми – финансиране, субсидиране, разпределяне или боричкания за пространство, взаимоотношенията с други катедри, декански доклади. Инте­ресуваше ме само онова, което говореше Дейв Хамбърг. Възхи­щавах се на неговата дълбока мисъл, на стратегиите му в разре­шаването на конфликти и преди всичко на удивителната му реторична дарба. Обичам устното слово също както други обичат музикалното изпълнение и изпитвам възторг при речта на надарен оратор.
Беше очевидно, че не притежавам административни умения. Никога не изразих желание да поема някаква ръководна длъж­ност, нито пък бях натоварен с такава. Откровено казано, прос­то исках да бъда оставен на мира, за да извършвам изследвани­ята си, да пиша, да провеждам терапия и да преподавам. И почти веднага започнах да публикувам статии в професио­налните журнали. Това ми носеше радост и ме караше да се чувствам полезен. Понякога се питам дали не съм симулирал административна негодност. Възможно е също да съм се чувствал безсилен като конкурент на другите млади немирници в катедрата, които се надпреварваха за власт и признание.
 
Реших да участвам в споменатата конференция в Лейк Ероухед не само за да събера опит като участник в терапевтична група, но и за да науча възможно най-много за така наречената „Т-група“, важен, немедицински феномен, който се зароди през 60-те години на миналия век и започна много бързо да се раз­пространява из страната. („Т“ означава „тренингова“ – тоест целта на този род групи бе да се развиват умения както в сфе­рата на междуличностните взаимоотношения, така и в тази на груповата динамика.) Основателите на този подход, ръководи­тели на Националната асоциация по образованието, не бяха клиницисти, а учени, изучаващи груповата динамика, чиято първоначална цел бе да променят нагласите и поведението в организациите, а по-късно и да помагат на хората да развиват чувствителността си към другите. Тяхната организация – На­ционални тренингови лаборатории (НТЛ), проведе семинари, или социални лаборатории, с продължителност няколко дни в Бетел и Плимут, щата Мейн, а по-късно и тази, в която участвах, в Лейк Ероухед, Калифорния.
Лабораторията на НТЛ включваше много дейности: малки групи за развиване на умения, групи за обсъждане и разреша­ване на проблеми, групи за тиймбилдинг, големи групи. Но скоро стана ясно, че малките Т-групи, чиито членове си даваха един на друг незабавна обратна информация, представляват най-динамичното и интересно занимание.
Постепенно, с напредването на годините и с разпростране­нието на НТЛ групите на запад, както и вследствие на влизане­то на Карл Роджърс в тази сфера, Т-групата измести своя акцент върху индивидуалната личностна промяна. „Личностна промя­на!“ Звучи като наименование на терапия, нали? Участниците бяха насърчавани да дават и приемат обратна информация, да наблюдават активно, да бъдат автентични, да поемат рискове. Впоследствие духът на Т-групите започна да се изменя и срещи­те им все повече заприличваха на особен род психотерапия. Целта на груповите занимания бе да се променят нагласи и по­ведения и да се подобряват междуличностните взаимоотношения – скоро вече често се чуваха лозунги като „Терапията е нещо твърде хубаво, за да се предлага само на болните“. Т-групата еволюира в нещо ново: групова терапия за нормални хора.
Не е изненадващо, че този развой породи безпокойство сред психиатрите, които се смятаха за владетели на психотерапията и гледаха на Т-групите като на някаква нерегламентирана, не­законна форма на терапия, посредством която се заграбваше част от тяхната територия. Аз обаче възприемах нещата съвсем раз­лично. Най-напред бях впечатлен от изследователския подход на основателите на това направление. Един от ранните пионери беше социалният психолог Курт Левин, благодарение на чието мото „Нито едно действие без изследване, нито едно изследване без действие“ бе генериран огромен обем от ценни данни, които аз намирах за много по-интересни от основаните на медицина­та изследвания върху груповата терапия.
Един от най-важните принципи според опита ми с групата в Лейк Ероухед беше изключителният фокус върху „тук и сега“ и аз започнах настойчиво да го въвеждам в собствената си ра­бота. В Лейк Ероухед научих, че не е достатъчно да призовеш участниците в групата да се съсредоточат върху „тук и сега“: трябва да им дадеш както основание, така и указания как да го правят. С времето разработих кратка подготвителна беседа, която изнасях пред пациентите, преди да започнат работа с гру­пата. В нея подчертавах, че много от междуличностните им проблеми ще се проявят в групата, което им предлага чудесна възможност да научат повече за самите себе си и да осъществят промяна. От това следваше (и аз им го повтарях неведнъж), че тяхната задача в груповата работа е да разберат възможно най-много за своите взаимоотношения с всеки пациент от групата и с водещите. Доста нови членове бяха озадачени от някои аспекти на подготовката и често възразяваха, че имат проблем с началника, брачния партньор, приятел или с гнева и не виждат смисъл да се фокусират върху взаимоотношенията си с участниците в групата, тъй като в бъдеще едва ли ще срещат друг път тези хора.
В отговор на тези чести възражения аз обяснявах, че група­та е един социален микрокосмос и че проблемите, които въз­никват и се разискват в нея, повтарят или наподобяват меж­дуличностните проблеми, които са породили необходимостта от терапия. По-късно аз проведох и публикувах изследване, което демонстрираше, че пациентите, които бяха ефективно подготвени за групова терапия, се справяха много по-добре от останалите.
Още няколко години продължих да поддържам връзка с движението на Т-групите и дори участвах като обучител от състава на НТЛ в работилниците в Линкълн, Ню Хемпшир, както и в едноседмична работилница за висши мениджъри в Сандъски, Охайо. И до днес съм благодарен на пионерите от зората на Т-групите за това, че ми показаха начина да водя и изследвам групи за работа върху междуличностните отношения.
 
С годините аз постепенно разработих програма за интензив­но обучение по групова терапия за специализанти по психиатрия, която се състоеше от няколко компонента: седмична лекция, наблюдение и обсъждане на седмичната ми групова сесия, во­дене на сесия под супервайзърство и накрая – участие в седмич­на групова сесия, съсредоточена върху процеса, която водех заедно с колега.
Как реагираха преуморените специализанти първа година на необходимостта да посвещават толкова време на груповата терапия? С доста ропот! Някои от тях се противяха особено упорито срещу двата часа наблюдение на груповата сесия и често пристигаха със закъснение или въобще не идваха. Но с течение на времето станах свидетел на един неочакван феномен: участниците в групата започнаха да взаимодействат помежду си все повече и да поемат все повече рискове, интересът на сту­дентите към разгръщащата се пред очите им драма взе да на­раства, вследствие на което посещаемостта рязко се повиши. Скоро те започнаха да наричат групата „Пейтън Плейс на Ялом“ („Пейтън Плейс“ е заглавието на телевизионна сапунена опера от 60-те години на миналия век). Ефектът от наблюдението наподобява потапяне в добре структуриран разказ или роман и за мен е благоприятен знак, когато терапевтът с нетърпение очаква да научи какво ще последва. Дори днес, след половин век практика, аз обикновено очаквам с нетърпение всяка нова сесия, независимо индивидуална или групова, любопитен какъв ли ще е развоят. Ако това чувство липсва, ако започвам сесията без вълнение, допускам, че най-вероятно и пациентът изпитва съ­щото, и се опитвам да го предразположа да поговорим за това и да променим нещата.
Какво въздействие оказваше върху пациентите наблюдение­то от страна на студентите? Този крайно важен въпрос не ми даваше мира, понеже виждах колко са нервни членовете на групата, когато студентите бяха зад огледалото. Опитах се да ги успокоя, като им обясних, че обучаващите се психиатри са под­властни на същите правила за поверителност, които спазват и професионалните терапевти, но това не помогна кой знае колко. Тогава реших да пробвам един експеримент: да превърна драз­нещото присъствие на наблюдателите в нещо положително. Помолих членовете на групата и студентите да си сменят мес­тата за двайсет минути в края на всяка среща. Така членовете на групата имаха възможност от залата за наблюдение да виждат мен и студентите, докато обсъждаме приключилата сесия. Този ход мигновено оживи както терапевтичния, така и обучителния процес! Участниците в терапевтичната група слушаха с изострен интерес наблюденията, които студентите споделяха относно тях, а студентите, понеже чувстваха, че всяка тяхна дума внимател­но се следи, бяха по-съсредоточени в наблюдението на групата. Впоследствие възникна необходимост от още един елемент: членовете на групата имаха за споделяне толкова чувства, по­родени от коментарите на наблюдаващите, а и от самите наблю­даващи, че искаха допълнително време, за да обсъдят своите наблюдения относно наблюдаващите. Затова добавих още двай­сет минути, в които студентите се връщаха в залата за наблю­дение, а аз и пациентите се връщахме в залата за сесии, за да обсъдим коментарите на наблюдаващите. Осъзнавам, че това е твърде времеемко за всекидневна практика, но съм убеден, че съществено повиши ефективността на терапевтичната работа и обучението.
Всичко това беше новост. По онова време бях благодарен, че не принадлежа към някоя от традиционните терапевтични шко­ли. Имах пълната свобода да създавам нови подходи, а и вече бях опознал достатъчно методите за изследване на крайните резултати, за да тествам своите предположения. Припомням си този епизод от професионалния си живот с удивление. Мнозина терапевти ветерани се чувстваха некомфортно, ако друг наблю­даваше как водят терапията си, а аз се чувствах съвсем спокоен. Тази увереност не отговаряше на вътрешния образ, който имах за себе си – някъде в мен живееше онзи тревожен, неспокоен и неуверен младеж, който бях по-рано. Но в психотерапията, и особено в груповата терапия аз вече не се страхувах да поемам рискове и да признавам грешките си. Нововъведенията пораж­даха у мен известна тревожност, но тя ми беше стара познайни­ца и се бях научил да я понасям.
За осемдесетия си рожден ден организирах празненство у дома, на което поканих всичките си специализанти от онези ранни години в Станфордския университет. Много от тях си припомниха обучението по групова терапия и споделиха, че в целия курс на обучение единствено при мен са имали възмож­ността да наблюдават със собствените си очи как опитен терапевт води групова терапия. Разбира се, това ми напомни за собственото ми обучение в „Джонс Хопкинс“ и малкото дву­посочно огледало, през което наблюдавахме групови сесии. Благодаря ти, Джери Франк!
 
Членовете на университетските катедри не ги повишават заради постижения в преподаването. Старото мото „Публикувай или мри“ не е шега, а отразява самата истина за живота в ака­демичните среди. Двайсетте групи в амбулаторната програма предоставяха отлична възможност за осъществяване на изслед­вания и публикуване на научни статии. Заех се да изследвам как терапевтите могат най-добре да подготвят пациентите си за груповата терапия, как да сформират групи, защо някои учас­тници бързо отпадаха от групите и кои бяха най-полезните те­рапевтични фактори.
В хода на преподаването аз си дадох сметка, че съществува остра необходимост от изчерпателен учебник по групова психо­терапия и че целият ми опит – лекции, изследвания и нововъве­дения – би могъл да бъде инкорпориран в един такъв текст. След няколко години работа в Станфордския университет аз започнах да разработвам идеята за учебник.
 
В този период поддържах интензивна връзка с Института за изследвания на психиката, колектив от напредничави клиницисти и изследователи, като Грегъри Бейтсън, Дон Джаксън, Пол Вацлавик, Джей Хейли и Вирджиния Сатир. В продължение на година всеки петък участвах в целодневен курс по семейна те­рапия, ръководен от Вирджиния Сатир, и започнах да оценям ефективността на този подход, при който терапевтът се срещаше с всички членове на домакинството. По това време семейната терапия беше далеч по-популярна, отколкото е днес, и аз знаех за поне дузина терапевти в Пало Алто, които се занимаваха изключително със семейна терапия.
Срещах се с един пациент с улцерозен колит и помолих Дон Джаксън да води заедно с мен няколко семейни сесии. Впослед­ствие заедно с него публикувахме статия с откритията си. През следващата година се срещах с няколко семейства, но в крайна сметка стигнах до заключението, че индивидуалната и групо­вата терапия ме вълнуват повече. Оттогава не съм водил семей­на терапия, макар че често я препоръчвам на свои пациенти. Друг член на Института за изследване на психиката беше Грегъри Бейтсън – именит антрополог и един от създателите на концепцията за „двойната връзка“ (double bind) в теорията за шизофренията. Бейтсън беше забележителен разказвач и всеки четвъртък вечер организираше в дома си открити беседи, които аз често посещавах и много харесвах.
Друга област, която ме интересуваше през първите години в Станфорд, бяха „сексуалните разстройства“, с които се запоз­нах по време на специализацията си, докато работих с извърши­тели на сексуални престъпления в затвора „Патуксънт“. След като постъпих в Станфорд, през почивните си дни започнах редовни консултации в щатската болница за извършители на сексуални престъпления „Атаскадеро“ и през следващите ня­колко години се срещах с пациенти, които страдаха от воайорство, ексхибиционизъм или други сексуални компулсии и обсесии. Често провеждах терапия с хомосексуалисти, които, сега като си мисля, страдаха най-вече от схващанията на общество­то към тях. В университета направих представяне на някои случаи и непосредствено след това един пластичен хирург – Дон Лауб, от станфордската катедра по хирургия ме помоли да стана негов консултант по новата му програма с транссексуални па­циенти, които желаели да се подложат на операция за смяна на пола. (Понятието „трансджендър“ все още не съществуваше.) По това време в Съединените щати не се извършваха такъв род хирургични операции и пациентите, които искаха да сменят пола си, отиваха или в Тихуана, или в Казабланка.
В рамките на следващите няколко седмици от катедрата по хирургия изпратиха при мен около десетима пациенти за предоперативна оценка. Никой от тях не страдаше от сериозно психично разстройство и аз бях изумен от силата и дълбочина­та на тяхната мотивация за смяна на пола. Повечето бяха бедни и години наред бяха спестявали пари за операцията. Всичките бяха в анатомично отношение мъже, които искаха да станат жени: хирурзите все още не извършваха по-трудната операция по превръщането на жена в мъж. Катедрата по хирургия нае социален работник, който да води предоперативна група за ус­вояване на женски маниери. Присъствах на едно от занимания­та, в което пациентите изпълняваха следното упражнение: представяха си, че седят на бара в заведение, а инструкторът подхвърляше монета в скута им и ги учеше да разтварят колене, за да я хванат в полата си, вместо инстинктивно да притискат колене като мъжете.
Този проект беше далеч изпреварил времето си, но след ня­колко месеца се сблъска с проблеми: един от пациентите със сменен пол стана стриптийзьорка в нощен клуб и започна да се рекламира като творение на Станфордската болница, а друг се опита да съди болницата за телесна повреда, след като генита­лиите му бяха отстранени. Проектът беше прекратен и минаха много години, докато в Станфордската болница отново бъде направена подобна операция.
Първите пет години от живота ни в Пало Алто – от 1962 до 1967 г., съвпаднаха с разцвета на няколко движения – движение­то за човешки права, антивоенното движение, хипи движението и битничеството – всичките зародили се в района на залива на Сан Франциско. Студенти от Бъркли провъзгласиха създаване­то на Движението за свободно слово, а избягали от домовете си юноши се тълпяха в Хейт Ашбъри в Сан Франциско. Но в Стан­форд, който е само на петдесетина километра оттам, бе относи­телно спокойно. Джоан Байз живееше наблизо, а веднъж на една антивоенна демонстрация заедно с нея се появи Мерилин Монро. Най-яркият ми спомен от този период е един многолюден концерт на Боб Дилън в Сан Хосе, когато на сцената неочаквано се качи Джоан Байз и изпълни няколко песни. Тогава станах неин до­животен почитател и с вълнение си спомням как години по-къс­но танцувах с нея след един клубен концерт.
Като всички останали и ние бяхме съкрушени от новината за убийството на Джон Кенеди през 1963 г. То разби представата, че спокойният живот в Пало Алто ще остане незасегнат от злините на външния свят, и ние за първи път си купихме теле­визор, за да следим събитията около смъртта на Кенеди и погре­балната церемония. Аз се въздържах от всякакви религиозни убеждения и практики, но в този случай Мерилин, чувствайки потребност от общност и ритуал, заведе двете ни по-големи деца – осемгодишната Ийв и седемгодишния Рийд – на служба в Станфордската мемориална църква. Тъй като не бяхме се осво­бодили изцяло от притегателната сила на церемониите, на Пас­ха ние винаги си устройвахме Седер11 със семейството и прия­телите у дома. Понеже така и не научих иврит, винаги се обръщах към приятел да чете церемониалните молитви.



Семеен портрет, Калифорния, 1975 г.

Въпреки неприятните спомени от детството си аз продължа­вах да предпочитам храната, с която бях отгледан: източноевро­пейска еврейска кухня без свинско месо. Но не и Мерилин. Де­цата знаеха, че когато отсъствам от къщи, тя приготвя свински пържоли. Придържах се и към някои церемониални обреди. Организирах обрязване на синовете си, след което с приятелите и семейството се събрахме на церемониална трапеза. Рийд, най-големият от тримата ми синове, реши да има Бар Мицва. В допълнение към тези няколко еврейски традиции, за Коледа украсявахме дърво, пълнехме чорапи за децата и си устройвахме празненство.
Често ме питат дали отсъствието на религиозна вяра е пред­ставлявало проблем в личния ми живот или психиатричната ми практика. Отговорът ми винаги е не. Първо, нека уточня, че съм по-скоро „нерелигиозен“, отколкото „антирелигиозен“. И тази моя позиция съвсем не е необичайна: в живота на повечето от колегите ми в Станфорд, както и за познатите ми психиатри и лекари, религията въобще липсваше или изпълняваше незначи­телна роля. Общувайки обаче с малобройните си набожни при­ятели (като норвежкия философ и католик Дъгфин Фьолесдал), аз винаги чувствам огромен респект към дълбочината на тяхна­та вяра и съм склонен да твърдя, че светските ми възгледи поч­ти никога не се отразяват на терапевтичната ми практика. Но трябва да призная, че дълбоко религиозните пациенти, които са ме търсили за помощ в дългогодишната ми практика, са едва неколцина. Най-често вярващи хора се обръщат към мен, когато са заболели от смъртоносна болест, и аз винаги приветствам и подкрепям всяка утеха, която те успеят да открият в религията.
 
Въпреки че през 60-те години на миналия век бях дълбоко отдаден на работата си и бях общо взето аполитичен, нямаше как да не забележа културните промени. Студентите по меди­цина и специализантите по психиатрия, на които преподавах, започнаха да носят сандали, вместо „истински“ обувки, а с всяка изминала година косите им ставаха все по-дълги и роша­ви. Няколко студенти ми носеха от домашно приготвения си хляб. Марихуаната проникна дори на преподавателските парти­та, коренно се изменяха и сексуалните нрави.
Когато тези промени настъпиха, аз вече се чувствах част от старата гвардия и за първи път ме обзе възмущение, когато за­почнах да виждам специализанти в панталони на червено каре или някакво друго екстравагантно облекло. Но това беше Кали­форния и промяната нямаше как да бъде спряна. Постепенно се отпуснах и аз, спрях да нося вратовръзки и попушвах марихуа­на на преподавателските партита, на които, като всички остана­ли, ходех с клош панталони.
През 60-те години трите ни деца – четвъртото – Бенджамин, се роди чак през 1969 г. – бяха ангажирани със собственото си ежедневие. Те учеха в местните държавни училища (на няколко минути пеш от къщи), сприятеляваха се, ходеха на уроци по пиано, китара и езда, играеха тенис и бейзбол, членуваха в клу­бове, а веднъж построиха колибка за две козлета в задния двор. Често канеха приятелите си у дома, за да играят. Домът ни представляваше стара, измазана къща в испански стил, чиято входна врата бе обгърната от бугенвилея с ярковиолетови цве­тове, а в задния си двор имаше езерце с водоскок. Край алеята към пътя растеше величествена магнолия, която малките деца обикаляха с триколките си. На няма и пресечка от къщи беше кварталният тенис корт, където два пъти в седмицата играех на двойки със съседите или – след като възрастта им много напред­на – с тримата си синове.



Семейство на колела, Пало Алто, 1960 г.

През юни 1964 г. посетихме семейството ми във Вашингтон. С трите деца бяхме в дома на сестра ми, когато с автомобила си пристигнаха майка ми и баща ми. Аз седях на едно канапе, а дъщеря ми Ийв и синът ми Рийд бяха в скута ми. Синът ми Виктор и братовчед му Харви си играеха на пода. Баща ми сед­на в тапицираното кресло до мен, каза, че го заболяла главата, и две минути по-късно – внезапно, без да каже и дума, изгуби съзнание и се отпусна. Нямаше пулс. Зет ми, който беше кардиолог, ми даде спринцовка и ампула адреналин от лекарската си чанта и аз поставих инжекция в сърцето на баща ми – но без резултат. По-късно си спомних, че преди да изгуби съзнание, бях забелязал как очите му се отклоняват вляво, което е признак за инсулт в лявата мозъчна полусфера, не за сърдечен арест. Майка ми влетя в стаята и се вкопчи в него. До днес я чувам как плаче и повтаря: „Минех тиерехле Барел“ („Милият ми Бен“). Моите сълзи също бликаха. Бях удивен и дълбоко покъртен: за първи път виждах майка ми да проявява подобна нежност, за първи път осъзнах колко много се обичаха двамата. Помня, че когато дойде линейката, майка ми още ридаеше, но каза на мен и на сестра ми: „Вземете портфейла му“. Със сестра ми прене­брегнахме молбата ѝ, подразнихме се, че в подобен момент мисли за пари. Но тя, разбира се, беше права: портфейлът, кар­тите и парите на баща ми изчезнаха в линейката и повече не се намериха.
И преди бях виждал мъртъвци – моят труп в първата годи­на от медицинското обучение, труповете в моргата, с които работехме в курса по патология, – но за първи път виждах мъртвото тяло на любим човек. Това нямаше да ми се случи отново в продължение на много години, до смъртта на Роло Мей. Погребението на баща ми беше в гробището на вашинг­тонския квартал Анакостия, Мериленд, и след службата всич­ки членове на семейството хвърлиха по лопата пръст върху ковчега. Когато дойде моят ред, ми се зави свят и зет ми ме хвана за ръката, за да не загубя равновесие и да падна в гроба. Баща ми умря както бе живял, кротко и ненатрапчиво. До днес съжалявам, че не го опознах по-добре. Всеки път, когато се връщам на гробището и крача сред редовете надгробни плочи, под които почиват баща ми, майка ми и цялата им общност от малкия руски щетъл, сърцето ми се свива при мисълта за без­дната, разделяща мен и родителите ми, и всичко, което остана неизречено между нас.
Понякога, когато Мерилин с топлота си спомня как с баща ѝ са се разхождали ръка за ръка в парка, аз се чувствам ограбен и измамен. Къде бяха моите разходки и вниманието на моя баща? Цял живот баща ми работеше усилено. Магазинът му беше отворен до десет часа вечерта пет дни в седмицата и до полунощ в съботите: свободен беше само в неделите. Единстве­ният ми нежен спомен за време, прекарано с него, са съботните партии шахмат. Спомням си, че играта ми винаги го удовлетво­ряваше, дори когато на десет-единайсетгодишна възраст започ­вах да го побеждавам. За разлика от мен той никога, дори веднъж, не се подразни от загубата си. Може би поради тази причина цял живот обичам шахмата. Вероятно тази игра ми предлага макар и незначителен досег с моя работлив, благ баща, който така и не успя да ме види като по-зрял възрастен.
 
Когато баща ми почина, новият ми живот в Станфорд тъкмо започваше. По това време не оценях необикновено щастливата си съдба. Работех в престижен университет, където се радвах на пълна независимост, и живеех на място, благословено с може би най-благоприятния климат в света. Никога вече не видях сняг (освен в ски курортите). Приятелите ми, предимно мои колеги в Станфорд, бяха ведри и просветлени хора. Никога вече не чух и антисемитски изказвания. Въпреки че не бяхме богати, с Ме­рилин имахме чувството, че можем да правим каквото пожела­ем. През почивните дни обичахме да ходим в Долна Калифорния, в едно колоритно, макар и скромно градче, наречено Мулехе. За една Коледа отидохме там цялото семейство и децата много харесаха мексиканската атмосфера, тортилите и пинятите. Аз и децата се отдадохме на шнорхелинг и харпунджийство, благо­дарение на което няколко пъти се нахранихме с вкусни рибни ястия.
През 1964 г. Мерилин отново отиде във Франция за една конференция и когато се върна, каза, че много иска всички за­едно да си направим екскурзия до Европа. Обстоятелствата обаче се стекоха така, че преживяхме нещо още по-хубаво: цяла година в Лондон.

ОСЕМНАЙСЕТА ГЛАВА. 
ЕДНА ГОДИНА В ЛОНДОН
 
През 1967 г. Националният институт за психично здраве ми присъди награда, която ми предоставяше възможността да прекарам една година в клиниката „Тависток“ в Лондон. Реших да изуча прилагания в „Тависток“ подход в груповата тера­пия и да започна сериозна работа по учебника за групова пси­хотерапия. Наехме си къща на Редингтън Роуд в квартал Хампстед, близо до клиниката, и петчленното ни семейство (най-мал­кият ни син Бен все още не беше роден) постави началото на своята прекрасна и паметна година в чужбина.
Бяхме разменили местата си с известния британски психи­атър Джон Боулби от „Тависток“, който щеше да прекара година в Станфорд. Неговият кабинет беше на централно място в кли­никата, което щеше да ми позволи да контактувам повече с те­рапевтите. През тази година всяка сутрин ходех пеш от нашата къща до клиниката, която се намираше на разстояние десет пресечки. Минавах покрай една красива църква от XVIII в., в чийто малък вътрешен двор имаше множество надгробни камъ­ни, някои от които килнати и с нечетливи имена. По-голямото гробище от отсрещната страна на улицата беше вечен дом на неколцина изтъкнати представители на XIX и XX в., като писа­телката Дафни дьо Морие. Минавах също покрай величествена къща с колони, в която по време на немската окупация на Фран­ция бе живял генерал Шарл дьо Гол. В момента тя се продаваше за сто хиляди паунда и Мерилин и аз често си мечтаехме и фантазирахме, че разполагаме с достатъчно пари, за да я купим. Една пресечка по-нататък беше огромната къща, използвана за снимките на филма „Мери Попинз“, и по-специално за танцо­вите сцени с Джули Андрюс и Дик ван Дайк на покрива. После продължавах по Финчли Роуд и стигах до Белсайз Лейн, където се намираше четириетажната, невзрачна наглед сграда, помеща­ваща клиниката „Тависток“.
Ръководителят на клиниката Джон Съдърленд беше благ и сърдечен шотландец. Първия ден той ме приветства радушно, представи ме на екипа си и ме покани да присъствам на всички клинични семинари и да наблюдавам работата на водещите терапевтични групи. Представи ме на психиатрите, които се занимаваха с групова работа, и през цялата година поддържах контакт с Пиер Турке, Робърт Гослинг и Хенри Езриъл. Макар да бяха проницателни и дружелюбни хора, подходът им във воденето на терапевтични групи беше странно дистанциран и неутрален. Ръководителите на групи в „Тависток“ никога не говореха пряко на конкретен член, а насочваха всичките си ко­ментари към тавана, ограничавайки се изцяло до забележки, касаещи цялата група. Спомням си една вечерна среща, когато един от водещите – Пиер Турке, каза: „Ако членовете на група­та дойдат в този ужасен дъжд от далечни крайчета на Лондон и решат да разговарят за крикет, така да бъде, аз нямам нищо против“. Ръководителите на групи следваха идеите на Уилфред Байън, според когото фокусът трябваше да е върху несъзнаваните групови процеси, и проявяваха слаб интерес към сферата на междуличностните отношения, освен в случаите, когато бяха засегнати начинът на водене и авторитетът на водещия. Затова терапевтите насочваха коментарите си към цялата група и не се обръщаха към никого конкретно.
Макар да харесвах някои от психиатрите като личности – по-конкретно Боб Гослинг, който ни покани в дома си в Лондон и в къщата си в провинцията, – след няколко месеца стигнах до заключението, че този подход в груповата терапия беше твърде неефективен, което множеството от пациентите удостоверяваха с краката си: посещаемостта беше изключително ниска. Имаше правило, че ако се явят по-малко от четирима участници, сре­щата се отлага, и това се случваше много често.
По-късно същата година присъствах на организиран от „Тависток“ едноседмичен семинар по групова терапия в град Лийдс, на който присъстваха и стотина представители от сфе­рите на образованието, психологията и бизнеса. Добре си спом­ням как започна той: присъстващите бяха инструктирани да се разделят в пет групи и да се отправят към предвидените поме­щения. При началния звънец те се втурнаха към помещенията. Някои се съревноваваха за лидерска позиция, други искаха вратите да бъдат затворени, за да не стане групата им прекалено многолюдна, а трети настояваха да бъдат въведени процедурни правила. Семинарът продължи със сесии на малки групи – за всяка от които бе предвиден съветник, който да коментира гру­повия процес, и сесии на големи групи – на които присъстваха всички обучители и участници в семинара, чиято цел бе да се изследва динамиката в многочислени групи.
Макар такива големи групи все още да се използват за обучителни цели – за да се подпомогне разбирането на груповата динамика и организационното поведение, – тавистокският под­ход в груповата психотерапия, доколкото ми е известно, за щастие вече е отмрял.
Аз обикновено наблюдавах една-две сесии на малки групи седмично и посещавах лекции или обсъждания, но повечето от времето тази година прекарвах насаме, напълно отдаден на учебника по групова терапия. Специалистите в „Тависток“ не харесваха моя подход в груповата терапия, както и аз не харес­вах техния. Когато им представих данните си за „терапевтични­те фактори“, събрани посредством интервюта с многобройни пациенти, завършили с успех груповата си терапия, моите бри­тански колеги с насмешка отбелязаха типичната ми американска фиксация върху „доволния клиент“. Като единствен американец сред тях аз се чувствах изолиран и без подкрепа. Година по-късно, когато се срещнах лице в лице с Джон Боулби, той ми сподели, че имал сходни преживявания с тях и на моменти фантазирал как ги избива, взривявайки бомба в залата. Чувствах се толкова изолиран, неоценен и некомфортно в собствената си кожа, че реших да потърся помощта на психотерапевт, както съм постъпвал в други трудни моменти в живота си.
Във Великобритания по това време имаше много терапев­тични школи. Веднага се сетих за известния британски психо­терапевт Р. Д. Лейнг. Ако се съдеше по книгите му, той беше интересен и оригинален мислител. Наскоро бе основал Кингсли Хол – място, където психотични пациенти живееха заедно с психотерапевтите си, формирайки общност с целебна атмосфе­ра. Освен това се отнасяше с пациентите като с равни, което беше в разрез с подхода в „Тависток“. Слушах негова лекция, която изнесе в „Тависток“. Впечатли ме интелигентността му и много ми се понрави как с бунтарството си буни духовете сред представителите на статуквото. Но също така ми се стори мал­ко дезорганизиран, което лесно обясняваше защо доста от при­състващите около мен предположиха, че е на ЛСД – вещество, което се знаеше, че употребява по това време. Въпреки това реших да се срещна с него и да обсъдим възможността да започ­на терапия. Спомням си, че го попитах за опита му в института Есален в Биг Сър, Калифорния, и за мнението му относно гру­повите голи маратони, които се провеждаха там. Отговорът му беше загадъчен: „Греба в моето кану, а другите гребат в своите канута“. (Тогава съвсем не предполагах, че няколко години по-късно сам ще участвам в групов гол маратон в Есален.)
После бях на консултация с ръководителя на клайнианската аналитична школа в Лондон. Спомням си, че се поинтересувах защо така усилено се опитва да изрови информация за първите две години от живота ми и защо клайнианската психоанализа обикновено трае между седем и десет години. В края на двуча­совата ни консултация той заключи (и аз се съгласих с него), че скептицизмът ми към неговия подход е твърде силен. Както той самият се изрази: „силата на вашата фонова музика (тоест на моята съпротива) ще заглуши истинните акорди на анализата“. Как да не се възхитиш на британското красноречие!
В крайна сметка избрах да работя с Чарлз Райкрофт, който бе анализирал Лейнг. Той бе водещ лондонски психиатър от „средната школа“, повлияна от британските психоаналитици Феърбеърн и Уиникът. През следващите десет месеца се срещах с него два пъти седмично. Той беше на възраст между петдесет и шейсет години, много внимателен и тактичен, макар и леко дистанциран. Всеки път, когато влезех в кабинета му на Харли Стрийт (който ми напомняше за времето на Дикенс), обзаведен с дебел персийски килим, кушетка и две удобни тапицирани кресла, той припряно угасяше цигарата, която обикновено пу­шеше между сесиите, стискаше ръката ми и учтиво ме канеше да се настаня на креслото (не на кушетката), поставено срещу неговото. С мен се отнасяше като с колега. Много добре си спомням, че ми разказа за своята роля в изгонването на Масуд Хан от Британското психоаналитично общество – случка, която по-късно пресъздадох в романа си „Лъжи на дивана“12.
Сесиите с него ми бяха от полза, но ми се искаше да бе по-активен и откликващ. Неговите сложни интерпретации почти никога не ми помагаха, но въпреки това след няколко месеца тревожността ми бе отслабнала и аз вече бях способен да пиша по-ефективно. Защо? Може би в резултат на приемането и емпатията, които проявяваше към мен. За мен беше изключително важно да знам, че имам някого на своя страна. След години, посещавайки Лондон, аз се отбивах при него и често си припом­няхме нашата терапия. Веднъж той изрази съжаление, че така стриктно се е придържал към догмата да предлага само интер­претации, и аз му бях много благодарен заради искреността.
Работното ми време в Лондон беше изцяло посветено на учебника по групова терапия. Тъй като той беше първата ми книга, трябваше да си разработя собствена система и в крайна сметка започнах сериозно да черпя от три основни източника: бележките ми за лекциите, които бях изнасял пред специали­зантите, стотиците резюмета на групови сесии, които бях писал и изпращал на участниците в моите групи, и изследователската литература за груповата психотерапия, голяма част от която беше налична в отличната библиотека на „Тависток“. Не умеех да работя с пишеща машина (много малко терапевти по онова време използваха пишещи машини). Всеки ден пишех на ръка своите три или четири запланувани страници, след което ги давах на машинописка от клиниката – която бях наел за своя сметка – да ги набере вечерта, за да са готови за редакция след­ващата сутрин.
Откъде да започна? Поставих начало с първите въпроси, с които се сблъсква един групов терапевт: Как да подбере паци­енти и да сформира група.
Подборът е основан на това да се определи дали даден па­циент е подходящ за даден тип групова терапия. Сформиране­то на група повдига още един въпрос: Ако пациентът е подхо­дящ и са налични свободни места в няколко групи, коя от тях би била най-добра за него? Или нека разгледаме един друг (крайно невероятен) сценарий: представете си, че има сто чака­щи пациенти, от които да се сформират дванайсет групи. Как трябва да подходи терапевтът в съставянето на тези дванайсет групи, така че да са максимално ефективни? С тези въпроси наум аз проучих подробно изследователската литература и написах две академични, сгъстени, много подробни и изклю­чително скучни глави.
Тъкмо след като бях завършил главите за подбора на паци­ентите и сформирането на групите, в Лондон ни посети Дейвид Хамбург със смайващата и неочаквана новина, че академичният съвет на Станфордския университет след обсъждане е решил да прекрати изпитателния ми срок и да ме назначи на постоянен договор по-рано от предвиденото. Това трябваше да стане поне след още година и аз бях, разбира се, много радостен, че ми бе спестено тревожното очакване на решението. Години по-късно, ставайки свидетел как колеги преминават през това мъчително изпитание, аз започнах още повече да ценя своята благоприятна съдба.
Новината за назначаването ми на постоянен договор се от­рази чувствително върху работата по книгата ми. Вече не пишех за мрачните и сурови професори емпирици, пред които си пред­ставях, че ще трябва да защитавам своето назначение. Беше ме обзела радост от новопридобитата свобода и започнах да пиша учебник за съвсем различен читателски кръг: за обучаващите се терапевти, които искаха да знаят как да помагат на пациентите си. Затова всички следващи глави от учебника са далеч по-увлекателни и са изпъстрени с описания на клинични случаи – някои от по няколко реда, други по три-четири страници. Но първите две глави бяха като бетон, така и не намерих начин да ги разнообразя. Двайсет и пет години по-късно излезе петото издание на „Теория и практика на груповата психотерапия“13 и дори след четири съществени преработки, всяка от които осно­вана на двегодишни подробни проучвания на специализираната литература, двете глави (в по-новите издания Осма и Девета), написани в Лондон преди решението на академичния съвет, са сякаш не за тази книга, написани от друг автор с помпозен и ужасяващ език.
Трите ми деца, на възраст девет, дванайсет и тринайсет го­дини, съвсем разбираемо се разделиха с училищните си прия­тели в Пало Алто с неохота, но в крайна сметка прекараната в Лондон година много им хареса. Дъщеря ни Ийв беше съкруше­на, след като не я приеха в близкото средно училище „Парламънт Хил“ заради лошия ѝ почерк, но пък ѝ допадна девическото учи­лище „Хампстед Хийт“, където си намери няколко добри прия­телки и завърши годината с отличен, макар и за кратко, почерк. Синът ни Рийд постъпи в близкото, основано през 1830 г. от Лондонския университетски колеж училище, чиято униформа – сако на червени и черни райета и каскет – той носеше с гордост. Почеркът му, по-лош и от този на Ийв, бе забелязан веднага, но учителите си затваряха очите, защото, както неколкократно подчерта пред мен директорът, той беше „много добър ръгбист“. Осемгодишният Виктор се чувстваше чудесно в кварталното училище. Не му се нравеше следобедният сън там, но пък ком­пенсираше с отбиване в магазина за бонбони по път към къщи.
Въпреки че си бяхме купили автомобил, рядко го използвах­ме в Лондон и навсякъде пътувахме с метрото: до Кралския национален театър, до местата, където се състояха поетичните четения, до Британския музей и Роял Албърт Хол. Благодарение на познанствата на Мерилин във френско-американския изда­телски екип на едно литературно списание, наречено „Адам“, ние се запознахме с Алекс Комфърт, с когото останахме близки приятели до смъртта му през 2000 г. Алекс бе един от двамата гении, с които съм бил близък – другият беше Джош Лидърбърг, молекулярен биолог от Станфордския университет и носител на Нобелова награда. По това време Алекс се разкъсваше между съпругата и любовницата си и в дома на всяка от тях поддържа­ше свой пълен гардероб. С енциклопедичните си знания той можеше да разговаря безкрай по всяка тема – британска и френска литература, индийска митология и изкуство, сексуалните практики по света, геронтология (неговото професионално поприще), операта на XVII в. Веднъж той ни каза, че попитал жена си какво иска за Коледа и тя отговорила: „Нищо, освен информа­ция!“.



Авторът и семейството му, Лондон, зимата на 1967-68 г.

Винаги ми доставяше радост да разговарям с Алекс – той притежаваше рядък, плодовит, пленителен ум. Знаех, че Мери­лин силно го привличаше, но двамата завързахме приятелство, което трая не само в Лондон, но продължи и по-късно – той ни посещаваше у дома, в Пало Алто.
В крайна сметка Алекс се разведе със съпругата си, сключи брак с любовницата си и написа „Радостта от секса“14, която стана безапелационен бестселър. Тогава, най-вече за да избегне британските данъци, той постъпи на работа в един мозъчен тръст в Санта Барбара, Център за изследване на демократичните инс­титуции, само на няколко часа път от Пало Алто. Въпреки че „Радостта от секса“ беше най-известната му книга, Алекс бе автор на още петдесет – от трудове в областта на геронтологи­ята до стихосбирки и романи. Той пишеше бързо и с голяма лекота. Дарбата му да борави със словото ме изумяваше и обез­сърчаваше: при него първата чернова често беше окончателен вариант, а аз пиша между десет и двайсет чернови на всяка своя книга. Децата ми знаеха името му, преди да се запознаят с него, тъй като няколко негови стихотворения присъстваха в една антология на съвременната поезия, която им служеше за учебник в училището в Пало Алто. Да се разхождам с Алекс из квартала ни беше истинско удоволствие, тъй като мигновено разпознава­ше всяка птица, назоваваше вида ѝ и без усилие възпроизвеж­даше звука ѝ.
Въпреки че Лондон ни беше запленил, ние бяхме непопра­вими калифорнийци и много ни липсваше слънцето. Един услуж­лив туристически агент организира за цялото ни семейство едноседмична ваканция на Джерба, голям остров близо до тунизийския бряг, който според легендата бил островът на лотофагите, където буря изхвърлила Одисей и екипажа му. Разходихме се из тамошните пазари, посетихме римските руини и влязох­ме в една две хиляди годишна синагога. Още щом пристъпих вътре, облечен в арабска дреха служител ме попита дали при­надлежа „към народа“, аз кимнах и той ме хвана под ръка и ме отведе до бимата – олтара в центъра на синагогата. Там постави в ръката ми стара библия, но за щастие не ме накара да чета от нея.

ДЕВЕТНАЙСЕТА ГЛАВА. 
КРАТКОТРАЙНИЯТ, БУРЕН ЖИВОТ НА ЕНКАУНТЪР ГРУПИТЕ
 
В Калифорния и на много други места в страната в средата на 60-те и началото на 70-те години на миналия век с гла­воломна бързина се разрасна движението на енкаунтър групите15. Енкаунтър групи имаше навсякъде – и някои от тях така напо­добяваха терапевтични групи, че породиха у мен силен интерес. Свободният университет в Менло Парк – градче в близост до Станфорд, публикуваше обяви за десетки групи за личностно израстване. Всекидневните на станфордските общежития слу­жеха за срещи на най-разнообразни енкаунтър групи: групи за двайсет и четири часов маратон, групи по психодрама, Т-групи, групи за развиване на човешкия потенциал. Освен това много станфордски студенти участваха в групи в близки центрове за личностно израстване, като Есален, или – подобно на стотици хиляди други младежи из цялата страна – се присъединяваха към организации като „Лайфспринг“, чиито многочислени сбир­ки често преминаваха в срещи на по-малки групи от типа на енкаунтър групите.
И аз като всички останали бях в недоумение. Дали, както мнозина се бояха, тези групи представляваха заплаха и пред­вестник на обществения разпад? Или напротив? Възможно ли бе те наистина да подпомагат личностното израстване? Колкото по-екстравагантни твърдения се чуваха, толкова повече се настървяваха техните ревностни привърженици и толкова по-остри ставаха реакциите на консервативно настроените. Наблюдавах сесии на Т-групи, ръководени от добре обучени лидери, и ми се струваше, че мнозина от участниците в тях извличаха полза. Присъствах и на няколко буйни срещи на групи за психодрама, които породиха у мен опасения дали участниците не са получи­ли психологически травми. Участвах в двайсет и четири часов групов гол маратон в Есален, но нямах възможност да проследя ефектите от събитието върху групата. Стори ми се, че на пет­найсетина членове им се отрази добре, но не успях да узная какъв бе ефектът върху по-неразговорливите участници. Мно­зина възхваляваха тези нови експериментални групи, но много други ги заклеймяваха. Несъмнено бе необходима емпирична оценка.

На една конференция за групова терапия в Чикаго слушах доклад на Морт Либерман, професор от Чикагския университет, и бях силно впечатлен от работата му. След конференцията с него разговаряхме в продължение на часове, до среднощ, и се разбрахме да започнем амбициозно проучване върху ефектите от енкаунтър групите. Интересите ни се припокриваха: той беше не само уважаван изследовател в областта на социалните науки, но и обучен ръководител на Т-групи и групов терапевт. Морт планираше да прекара цяла година в Станфорд и скоро двамата с него убедихме Мат Майлс, професор по педагогика и психология в Колумбийския университет, изследовател и спе­циалист по статистика, да се присъедини към екипа ни. Трима­та замислихме наистина амбициозно изследване на ефективност­та на енкаунтър групите. Тъй като в кампуса на Станфордския университет имаше много такива групи, немалко членове на катедрата се бояха, че на студентите може да се отразят небла­гоприятно острите конфронтации, нецензурираната обратна информация и бунтарският дух в тях. Всъщност университет­ската администрация бе дотам обезпокоена от съществуването на тези групи в кампуса, че незабавно ни даде разрешение да проведем проучването си. А за да ни помогне да си осигурим наистина голяма извадка, дори ни упълномощи да предлагаме колежански кредити за участие в енкаунтър групи.
Беше ни необходима извадка от 210 студенти, които на слу­чаен принцип да бъдат разпределени в една контролна и още двайсет други групи, всяка от които щеше да се среща общо трийсет часа. Студентите щяха да получат по три кредита за участието си. Ние подбрахме десет популярни по това време методологии и за всяка от тях определихме по две групи:
 
Традиционни НТЛ Т-групи
Енкаунтър групи (или групи за личностно израстване)
Групи за гещалт терапия
Есален (групи за сетивна осъзнатост)
ТА групи (групи за транзакционен анализ)
Групи за психодрама
Синанон групи (конфронтационни групи)
Психоаналитично ориентирани групи
Маратонни групи
Групи без водещ (чиито срещи протичаха по предварител­но направен аудиозапис).
 
След това наехме по двама изтъкнати представители на всяка от тези методологии. Морт Либерман разработи серия тестове, посредством които да измерваме промените в членовете и оценя­ваме поведението на ръководителите, след което подбрахме и обучихме наблюдатели, които да следят членовете на групите и ръководителите по време на всяка среща. Щом университетска­та комисия по изследвания с хора одобри изследователския ни план, ние се заехме с осъществяването на този паметен проект – това щеше да е най-многочисленото и обстойно изследване, провеждано някога с такива групи.
След края на изследването написахме монография с обем петстотин страници, публикувана от издателство „Бейсик Букс“ със заглавие „Енкаунтър групите. Първоначални факти“ (Encounter Groups: First Facts). Общите резултати бяха впечат­ляващи: около 40% от студентите бяха претърпели значими положителни личностни промени, задържали се поне шест месеца след това. Имаше обаче и шестнайсет „пострадали“ – студенти, споделили, че се чувстват по-зле шест месеца след груповото си преживяване.
Аз написах главите, отразяващи клиничното развитие и еволюцията на всяка група, поведението на ръководителите, както и главите за „израсналите“ и „пострадалите“. Главата за „пострадалите“ придоби огромна популярност сред противни­ците на движението на енкаунтър групите и бе цитирана в стотици вестници из цялата страна. Тя осигури на консерватив­ната десница аргументите, от които се нуждаеха. От друга страна, главата за „израсналите“ – многобройните студенти, които свидетелстваха за съществена личностна промяна в ре­зултат на дванайсетте групови срещи – не получи никакво внимание. Това беше много жалко, защото аз винаги съм бил убеден, че такива групи, в случай че са ръководени добре, имат какво да предложат на хората.
 
Десет години по-късно движението на енкаунтър групите беше отмряло, а в общежитията на Станфордския университет се появиха групи за обсъждане на Библията. Със залеза на дви­жението нашата книга „Енкаунтър групи. Първоначални факти“ изгуби читателската си аудитория, с изключение на учените, които се възползваха от много от изследователските ни тестове. От всичките ми книги единствено тази не се преиздава. Жена ми и без това не беше добре настроена към този проект, тъй като, освен че поглъщаше много от времето ми, заради едно ключово съвещание на екипа не успях да я взема от Станфордската болница и да я откарам у дома след раждането на четвър­тото ни дете – Бенджамин Блейк. Тя си спомни, че един от ре­цензентите на книгата бе писал: „Авторите трябва да са рабо­тили много усилено, защото книгата им е пропита с умора“.
 
Продължих да работя върху учебника по групова терапия („Теория и практика на груповата психотерапия“) още две годи­ни и щом завърших окончателния вариант, отидох в Ню Йорк на среща с издателите, с които Дейвид Хамбург беше разговарял от мое име. Обядвах с Артър Розентал, внушителния създател на „Бейсик Букс“, и реших да издам книгата си при него, въпре­ки че имах предложения от други издателства. Сега, припом­няйки си всички тези събития, си давам сметка до каква степен Дейвид Хамбург не само ме е подкрепял в изследванията, но и е подпомагал писателската ми кариера.
„Теория и практика на груповата психотерапия“ пожъна светкавичен успех и в рамките на година или две беше възпри­ета като учебник в повечето програми за обучение по психоте­рапия из страната, а по-късно и в много други държави. В роля­та си на средство за обучение на групови терапевти учебникът претърпя пет издания и бе продаден в над един милион екзем­пляра, което с течение на времето осигури на мен и Мерилин финансова сигурност, на каквато преди не бяхме се радвали. Като повечето млади членове на катедрата по психиатрия, аз допълвах дохода си с консултации в различни психиатрични болници през почивните дни, но след излизането на учебника от печат прекратих консултациите и започнах да приемам пока­ни за лекции по групова психотерапия.
Цялостната ми нагласа към финансовото възнаграждение се промени коренно един ден, около пет години след излизането на учебника, когато трябваше да се изправя пред огромна пуб­лика във Фордъмския университет Ню Йорк. Както обикновено, бях подготвил видеозапис на групова сесия от предишната седмица, който възнамерявах да използвам като помощен мате­риал. Видеомагнетофонът обаче се оказа повреден и след като безуспешно се опитаха да отстранят повредата, техниците вдигнаха ръце и ме оставиха, напрегнат и притеснен, да импро­визирам цялата сутрин. Следобед изнесох двете предварително подготвени лекции, след което дълго отговарях на въпроси от публиката и в края на деня бях съвсем изтощен. Когато присъст­ващите започнаха да излизат от залата, случайно ми попадна разпечатка на програмата и забелязах, че таксата за семинара беше четирийсет долара (беше 1980 г.). Огледах аудиторията и сметнах, че броят на присъстващите бе надвишавал шестстотин души. Което означаваше, че печалбата на организаторите беше над двайсет хиляди долара. А на мен те щяха да платят четири­стотин! От този момент нататък започнах да се договарям за справедлив дял от приходите от всяко такова събитие, в резултат на което не след дълго доходите ми от лекторство далеч надви­шаваха университетската ми заплата.

ДВАЙСЕТА ГЛАВА. 
ПРЕБИВАВАНЕ ВЪВ ВИЕНА
 
В съзнанието ми Виена винаги се е откроявал като много значим град, тъй като е родно място на Фройд и люлка на психотерапията. Бях изчел много биографии на Фройд и имах усещането, че познавам този легендарен град, където са живели толкова много от любимите ми писатели, сред които Стефан Цвайг, Франц Верфел, Артур Шницлер, Роберт Музил и Йозеф Рот. Ето защо през 1970 г. аз бързо приех предложението да преподавам три месеца в кампуса на Станфордския университет във Виена. Преместването беше свързано с усложнения: имах четири деца, по това време на възраст петнайсет, четиринайсет, единайсет и една година. Със себе си взехме наша двайсет и една годишна съседка, приятелка на дъщеря ми, която щеше да живее с нас в студентското общежитие и да помага в грижите за Бен, най-малкото ни дете. Радвах се, че ще работя със станфордски студенти, а Мерилин, както винаги, приветства възможността да прекара време в Европа.
Удивително беше да живеем в центъра на Виена, където е живял Фройд. Потопих се в неговия свят, разхождайки се по улиците, по които се е разхождал той, посещавайки любимите му кафенета и съзерцавайки голямата пететажна сграда на ули­ца „Берггасе“ 19, негов дом в продължение на четирийсет и девет години. По-късно фондацията „Зигмунд Фройд“ купи сградата, превърна я в музей на Фройд, постави отпред голяма червена табела с името му и отвори вратите ѝ за посетители, но по време на моя престой в града нямаше каквото и да е обозначение, че е живял и работил там. Из града бяха поставени многобройни месингови табели, обозначаващи къде са живели редица изтък­нати и не толкова изтъкнати виенчани, бяха белязани няколко от жилищата на Моцарт, но нищичко по сградата на „Берггасе“ не подсказваше, че там Зигмунд Фройд е живял до края на жи­вота си.
Това, че бях видял дома на Фройд и се бях разхождал из улиците на неговата Виена, ми беше от полза трийсет години по-късно, когато пишех романа си „Когато Ницше плака“16. По­черпих от своите спомени и от снимките, които направих през тази година, за да създам достоверна във визуално отношение обстановка за въображаемите срещи между Ницше и известния виенски лекар Йозеф Бройер, който е бил ментор на Фройд.
Основната ми задача във Виена бе да изнеса пред станфордските студенти курс от лекции за живота и работата на Зигмунд Фройд. Четирийсетте лекции, които подготвих, станаха основа и на курса „Признателност към Фройд“, който преподавах на специализантите по психиатрия през следващите петнайсет години. Винаги подчертавах пред студентите си, че Фройд е създател не само на психоанализата (която заема само един процент от практикуваните днес психотерапии), но и на психотерапевтичната сфера като цяло: преди Фройд психотерапия не е съществувала в никаква форма. Въпреки че имам своите кри­тики към съвременната ортодоксална фройдистка психоанализа, винаги съм хранил дълбоко уважение към креативността и ку­ража на Фройд. Много често, докато провеждам терапия, се сещам за него. Наскоро например при мен дойде нов пациент, измъчван от неприлични натрапливи мисли за членове на собст­веното си семейство, и аз мигом си спомних за наблюдението на Фройд, че зад подобни трайни обсесии често се крие гняв. Съжалявам, че Фройд вече не е на мода. Както гласи заглавието на една от главите в моята книга „Дарът на терапията“17 – „Фройд не във всичко е грешал“.
Малко преди да замина за Виена, преживях две значителни травматични събития. Първо, бях разтърсен от смъртта на моя близък още от годините на специализацията ни в Станфорд приятел Ал Уайс, който бе заболял от рак на надбъбречната жлеза. Освен всичко друго, двамата бяхме запалени харпунджии и неведнъж бяхме ходили заедно в Долна Калифорния.
След това, при рутинен преглед в деня преди заминаването ми, зъболекарят ми забеляза подозрителна лезия на единия ми венец. Той взе биопсия и каза, че ще получа заключението на патолога след пристигането си във Виена. По това време четях за фаталното заболяване на Фройд – рак на устата, вероятно причинен от пурите, и сериозно се разтревожих, тъй като и аз бях пушач: доста време през деня пушех лула, като всеки ден използвах различна от колекцията си, за да се наслаждавам на аромата на тютюна „Болкън Собрание“. Очаквайки заключе­нието във Виена, аз все повече се тревожех при мисълта, че съвсем скоро може да науча, че имам същия рак, който е убил Фройд.
Още в тази първа седмица във Виена спрях тютюна отведнъж, вследствие на което сънят ми се развали и трябваше непрекъс­нато да смуча бонбони с вкус на кафе, за да задоволя оралния навик, който ми беше останал от лулата. Най-накрая получих телеграма от зъболекаря си, с която ми съобщаваше, че резулта­тът от биопсията е отрицателен. Докато чаках пристигането на семейството си обаче, ме измъчваше скръбта по моя приятел. Насилих се да работя – бях дошъл във Виена седмица по-рано, за да подготвя четирийсетте си лекции, – но тревожността ми все още бе така силна, че реших да потърся помощ. Опитах да си уговоря консултация с изтъкнатия виенски терапевт Виктор Франкъл, автор на изключително популярната книга „Човекът в търсене на смисъл“18, но секретарката му ме осведоми, че е в чужбина, за да изнася лекции.

Когато пристигнаха Мерилин и децата, се поуспокоих и тримесечното ни пребиваване във Виена със станфордските студенти се превърна в едно незабравимо положително прежи­вяване за всички ни. Двете ни по-големи деца бяха особено въодушевени от ежедневния контакт със студентите. Винаги се хранехме със студентите, те бяха с нас дори на празничния обяд за първия рожден ден на сина ни Бен. Тогава на масата изневи­делица се появи голяма торта и всички пяха „Честит рожден ден“, докато дъщеря ми Ийв го държеше в ръце, за да го виждат всички. Мерилин заведе всяко от децата поотделно в хотел „Сахер“, за да ги почерпи с прочутата (с основание) Sachertorte – най-вкусната шоколадова торта, която съм опитвал.
Със студентите направихме и две общи пътувания. Първото беше плаване с корабче по река Дунав, по чиито брегове имаше милиони ослепително жълти слънчогледи, които следяха с лица слънцето по небесния му път. Денят завърши с обиколка на Будапеща, сива и мрачна под руска окупация, но въпреки това очарователна. След това, в самия край на тримесечното ни пре­биваване, придружихме курса на екскурзия с влак до Загреб, където си взехме сбогом. Тъй като бяхме оставили децата в станфордското общежитие с бавачката им, с Мерилин си наехме автомобил и няколко дни пътувахме по протежение на красивия и незабравим далматински бряг до Дубровник, а оттам поехме през спокойната сръбска провинция.
Макар да разпределях времето си във Виена почти изцяло между работата по лекциите и студентите, нямаше как да устоя на културните богатства. Мерилин ме разведе из музея „Белведере“ и ме запозна с творбите на Густав Климт и Егон Шиле, които, заедно с Ван Гог, оттогава са ми любими художници. Въпреки че не бях споменавал за Климт пред немския си издател, пет години по-късно той избра негови картини за кориците на почти всичките ми книги в немски превод.
Децата се разхождаха из потъналите в зеленина градски паркове (като внимаваха да не стъпват по тревата, за да не ги сгълчи някоя виенска старица) и правеха походи из горите око­ло града, където хората се поздравяваха с приветливо Gruss Gott. Разбира се, бяхме и на опера, на незабравимата постановка „Хофманови разкази“. Виена ми осигури разкошна панорама на един легендарен свят, съвсем наскоро съвзел се от нацисткото си минало. И в най-смелите си мечти не съм си представял, че четирийсет години по-късно този град ще ме удостои с награда за една от книгите ми, ще разпространи сто хиляди безплатни екземпляра от нея и ще ме почете с едноседмични празнични събития. Към края на пребиваването си аз най-сетне се свързах по телефона с Виктор Франкъл, представих му се като препода­вател по психиатрия от Станфордския университет и му споде­лих, че ме измъчват някои лични проблеми и се нуждая от по­мощ. Той каза, че е крайно зает, но се съгласи да се срещне с мен в късния следобед на същия ден.
Виктор Франкъл – нисък, хубав беловлас мъж, ме посрещна радушно на вратата и веднага се поинтересува кой е произво­дителят на очилата ми. Нямах представа, затова ги свалих и му ги подадох. Бяха евтини рамки, купени от верига оптики в Калифорния, наречена „Фоур Айс“. След като ги разгледа за кратко, явно реши, че не са от особен интерес. Неговите очила бяха с много красиви дебели стоманеносиви рамки и аз отбелязах този факт. Той се усмихна и ме покани във всекидневната си, където с широк жест насочи вниманието ми към огромна етажерка, претъпкана с преводни издания на „Човекът в търсе­не на смисъл“.
Седнахме в един слънчев ъгъл на всекидневната и Франкъл поде разговор с думите, че срещата ни може да не продължи дълго, тъй като предния ден се бил върнал от Великобритания и отговарял на писма на почитатели до четири часа сутринта. Това ми прозвуча странно: той сякаш се опитваше да ме впечат­ли. Още повече че не попита за причините да се свържа с него, а вместо това ми зададе много въпроси за психиатричната общ­ност в Станфорд, към която очевидно проявяваше силен интерес. След което веднага продължи с коментари относно консерватив­ността на виенската психиатрична общност, която отказала да признае заслугите му. Започнах да се чувствам все едно съм попаднал на чаеното парти на Лудия шапкар: бях потърсил Виктор Франкъл за терапевтична консултация, но всъщност аз трябваше да го утешавам заради неуважителното отношение на виенските му колеги. Продължи да изразява негодуванието си до края на сесията, без въобще да се поинтересува какво ме бе довело при него. Във втората ни среща на следващия ден той ме попита дали биха го поканили да говори пред преподавателите и студентите по психиатрия в Станфордския университет. Обе­щах му да се опитам да уредя това.
„Човекът в търсене на смисъл“, покъртителна и вдъхновява­ща книга, написана през 1946 г., има милиони читатели по цял свят и дори днес е бестселър в сферата на психологията. В нея Франкъл разказва за преживяванията си по време на Холокоста и за това как решимостта му да сподели историята си със света му е помогнала да оцелее. Слушал съм неговата основна лекция върху смисъла в живота няколко пъти: той беше отличен оратор и винаги вдъхновяваше слушателите си.
Посещението му в Станфорд няколко месеца по-късно обаче бе съпътствано от доста проблеми. Докато със съпругата му гостуваха у дома, стана ясно, че Виктор не се чувства комфорт­но в непринудената калифорнийска култура. Веднъж домашна­та ни помощница – млада швейцарка, която живееше с нас и се грижеше за децата, дойде обляна в сълзи и ни се оплака: Виктор ѝ се скарал, че му поднесла чая в керамична, а не в порцеланова чаша.
Една от клиничните демонстрации на Виктор пред станфордските специализанти прие катастрофален обрат. Неговата логотерапевтична демонстрация се състоеше общо взето в следното: в рамките на петнайсетминутен разговор той определи какъв би трябвало да е смисълът в живота на пациента, след което авто­ритарно разпореди да го следва. В един момент от демонстративното интервю един от по-буйните, дългокоси и обути в сандали специализанти в знак на протест се изправи и излезе от залата, мърморейки: „Това е нечовешко!“. Моментът бе ужасен за всички и никакви извинения не можеха да умилостивят Вик­тор, който настояваше въпросният специализант да бъде изклю­чен от програмата.
Няколко пъти се опитах да предложа на Виктор обратна връз­ка, но той почти винаги я приемаше като болезнена критика. След като си тръгна от Калифорния, си пишехме често и година по-къс­но той ми изпрати свой ръкопис за мнение. На едно място много подробно разказваше за своя лекция в Харвардския университет, по време на която публиката пет пъти ставала на крака и го апло­дирала гръмко. Чувствах се в огромно затруднение: той ме беше помолил за мнение и след дълго и нелеко обмисляне реших да бъда искрен. Възможно най-тактично отговорих, че силният ак­цент върху аплодисментите отклонява вниманието от лекцията и може да тласне някои читатели към заключението, че е човек, жаден за аплодисменти. Почти веднага получих от него писмо, което гласеше: „Ърв, ти просто не разбираш – не си бил там: те наистина станаха пет пъти на крака и ме аплодираха“. Дори най-добрите психотерапевти сред нас понякога биват заслепени от раните и потребността си от одобрение.
Съвсем наскоро прочетох спомените на своя станфордски колега и приятел професор Ханс Щайнер за студентските му години (1960-те) във Виенския медицински университет, в кои­то открих една друга гледна точка. Като студент по медицина във Виена Ханс имал изключително добри впечатления от Вик­тор Франкъл: той го описваше като превъзходен преподавател, чийто креативен подход бил като свеж полъх на фона на консер­вативността на психиатричната катедра.
Години по-късно Виктор Франкъл и аз участвахме в голяма конференция по психотерапия и аз присъствах на лекцията му върху „Човекът в търсене на смисъл“. Както винаги, той омагьо­са публиката и бе възнаграден с бурни аплодисменти. След това се срещнахме и аз получих от Виктор и жена му Елинор топли прегръдки. Години по-късно, пишейки книгата си „Екзистенциална психотерапия“19, аз си припомних работата му в по-големи подробности и по-ясно от всякога си дадох сметка за значимост­та на новаторския му и фундаментален принос в нашата сфера. Наскоро посетих един институт за следдипломна квалификация по психотерапия в Москва, който поддържаше докторска про­грама по логотерапия, и вниманието ми привлече постер с об­раза на Виктор в естествена големина. Взирайки се в него, аз внезапно осъзнах величината на неговия кураж, както и дълби­ната на болката му. От книгата му знаех какви травми са му причинили ужасите в Аушвиц, но в първите си срещи с него във Виена и Станфорд не бях готов да му емпатизирам напълно заради болката, нито да му окажа подкрепата, от която се нуж­даеше. По-късно в отношенията си с други водещи фигури в моята сфера, като Роло Мей, аз не повторих тази грешка.

ДВАЙСЕТ И ПЪРВА ГЛАВА. 
ВСЕ ПО-БЛИЗО ВСЕКИ ДЕН
 
Пишейки автобиографията си, аз разгледах и кривата на писателската си кариера. В един момент осъществих пре­ход от академични статии и трудове, предназначени за други учени, към книги за психотерапията, насочени към по-широка публика. Първите наченки на тази метаморфоза съзирам в една странна моя книга с чудноватото заглавие „Все по-близо всеки ден“20, издадена през 1974 г. В нея изоставих изследователския език и се опитах да подражавам на разказвачите, чиито произ­ведения чета цял живот. По това време не подозирах, че ще на­пиша четири романа и три сборника с разкази, посредством които ще продължа да предавам опита си в психотерапията.
Преображението ми започна, когато в края на 1960-те вклю­чих в състава на терапевтичната си група Джини Елкинс (псев­доним), стипендиантка по програмата „Стегнър“ за творческо писане на Станфордския университет. Терапията ѝ вървеше трудно поради нейната крайна стеснителност и неохотата ѝ да става център на вниманието на групата. След няколко месеца обаче Джини започна вечерна работа като преподавател, поради което вече не можеше да посещава срещите на групата.
Тя желаеше да продължи с индивидуалната терапия при мен, но не можеше да си позволи станфордската такса. Затова ѝ пред­ложих да направим една необичайна уговорка. Обещах ѝ да я освободя от заплащането, ако тя се наемеше да пише резюме на всяка сесия, в което да описва всички чувства и мисли, които не е изразила гласно, докато сме били заедно. Аз от своя страна щях да правя същото и двамата щяхме да оставяме резюметата си в запечатан плик на моята секретарка. След няколко седмици терапия всеки щеше да прочете писаното от другия.
Защо ѝ направих това необичайно предложение? Първо, Джини поддържаше нереалистична представа за мен – на психотерапевтичен жаргон, тя пренасяше върху мен единствено положителни чувства: идеализираше име, благоговееше пред мен, а себе си омаловажаваше. Смятах, че прочитът на моите необработени, нецензурирани мисли би ѝ послужил като полез­на сверка с реалността. Особено щом узнаеше как се колебая и лутам в усилията си да ѝ помогна. Тоест възнамерявах да разкрия по-голяма част от себе си в терапията с надеждата да я насърча да прави същото.
Но имаше и още една причина от по-лично естество: копне­ех да стана писател – истински писател. След написването на дебелия учебник по групова терапия и работата по обемистата монография за енкаунтър групите (с общ обем хиляда страници) чувствах ума си скован от стандартите за създаване на научни текстове. Смятах, че начинанието с Джини ще е за мен непри­вично упражнение, възможност да разчупя професионалните окови и да открия собствения си глас, като изразявам свободно всичко, което ми идва наум, непосредствено след всяка сесия. Освен това Джини боравеше майсторски с писаното слово и предполагах, че вероятно би се чувствала по-комфортно, ако разменяме впечатленията си в писмен вид.
Практиката с размяна на резюмета през няколко месеца се оказа много обогатяваща. Когато терапевтът и пациентът из­следват своите взаимоотношения, тяхната среща навлиза в по-дълбоки нива. Всеки прочит на резюметата даваше нов тласък на терапията. Освен това тези записки пораждаха и у двама ни едно рашомоновско преживяване: ние преживявахме всяка сесия по много различен начин и намирахме за важни различни неща. Моите елегантни и интелигентни интерпретации? Уви, тя като че ли въобще не ги чуваше! Вместо тях придаваше важност на някои мои дребни прояви, на които аз почти не обръщах внима­ние: комплимента за облеклото или външния ѝ вид, несръчното извинение за няколкоминутно закъснение, смеха ми след нейно шеговито подхвърляне, съвета ми как да разтоварва напреже­нието.
Години след това използвах нашите резюмета в лекциите пред специализантите по психиатрия и бях удивен от силния им интерес към нашите различни гласове и гледни точки. Когато Мерилин ги прочете, каза, че наподобяват епистоларен роман, и предложи да бъдат издадени като книга. Дори изрази готовност да стане неин редактор. Скоро след това тя и синът ни Виктор отидоха на ски ваканция и сутрин, докато Виктор бил на ски уроци, тя кастрела и избистряла текстовете.
Джини прие с въодушевление идеята за издаването на на­шите записки: това щеше да е първата ѝ книга и се разбрахме двамата да вземем равен дял от авторското възнаграждение, а Мерилин да получи 20%. През 1974 г. „Бейсик Букс“ издаде книгата със заглавието „Все по-близо всеки ден“. Сега ми се струва, че предложеното от Мерилин подзаглавие „Терапия, разказана от двама“ щеше да е далеч по-добро заглавие, но Джи­ни много обичаше онази стара песен на Бъди Холи „Всеки ден“ и винаги бе желала тя да звучи на сватбата ѝ. Няколко години по-късно, когато излезе филмът за Бъди Холи, аз изслушах текста много внимателно и установих, че Джини бе ни предала думите грешно. В текста всъщност се казваше „Всеки ден е приближа­ване“ .
И Джини, и аз написахме по едно предисловие и един послес­лов. Неизличим е споменът как пиша моите. Макар да бях рабо­тил по немалко научни текстове в кабинета си в психиатричната амбулатория, там ми се стори твърде напрегнато и шумно, за да получа писателско вдъхновение. Психиатричното отделение по това време се помещаваше в южното крило на Станфордската болница, където бяха и кабинетите на ръководителя и членовете на катедрата и множеството терапевтични кабинети. В съседно­то крило нашият колега Карл Прибрам провеждаше изследвания с маймуни, някоя от които от време на време успяваше да избяга и предизвикваше суматоха, лудувайки из клиниката и чакалня­та. Непосредствено до лабораторията на Прибрам бе картотеката, където се съхраняваха досиетата на пациентите. Помещението беше сумрачно и без прозорци, но пък тихо и рядко посещавано, както и достатъчно просторно, за да се разхождам, докато кон­струирам на глас сложни изречения. Харесвах това мъртвешко място: напомняше сутеренната стаичка, където в юношеството си безброй часове съм писал поезия, предназначена единствено за собствените ми уши (е, от време на време прочитах по някое стихотворение на Мерилин).
Наслаждавах се на часовете, които прекарвах в сумрачното помещение, търсейки точните думи, правилните нюанси. Това беше повратен момент за мен – в тази книга нямаше данни, факти, статистики, наставления, – можех да дам пълна свобода на мисълта си. Никак не съм музикален, но тогава си пеех. Сигурен съм, че купищата психиатрични картони около мен, историите на хилядите пациенти се просмукваха в съзнанието ми, докато пишех своето предисловие:
 
Винаги ме пронизва болка, когато разлиствам старите си бележници с графиците за срещи и чета полузабра­вените имена на пациенти, с които съм имал най-съкровени преживявания. Толкова много хора, толкова много прекрасни мигове. Какво се е случило с тях? Моята ог­ромна картотека с многобройни чекмеджета, купищата аудиокасети често ми напомнят огромно гробище: животи, притиснати в клинични папки, гласове, уловени в магнитни ленти, безмълвни драми. Тези документи-па­метници изострят съзнанието ми за преходността.
Макар и потопен в настоящето, аз усещам как фанто­мът на разпада следи и чака – разпад, който в крайна сметка ще погълне жизнения опит, но все пак именно поради своята неизбежност придава яркост и красота. Желанието да разкажа за преживяването си с Джини е неустоимо. Въодушевява ме възможността да отложа разпада, да удължа трайността на краткия ни живот заедно. Колко по-добре е да знаеш, че този живот ще продължи да съществува в съзнанието на читателя, а не в забравения архив с клинични записки, които никой не чете, и магнитни ленти, които никой не слуша.
 
Написването на това предисловие беше ключовият момент в моя преход. Търсех един по-лиричен изказ и в същото време обръщах вниманието си към феномена на преходността, моята входна точка към един екзистенциален светоглед.
 
Горе-долу по времето на терапията с Джини имах и друго литературно преживяване. Колега на Мерилин в Харвардския университет, където тя преподаваше, ни позволи да хвърлим таен поглед в душата на самоубилия се през 1961 г. Ърнест Хемингуей. Въпросният колега на Мерилин беше открил в библи­отеката на един университет пачка непубликувани писма от Хемингуей до приятеля му генерал Бък Ланъм, командвал една от войските, осъществили десанта в Нормандия. Макар да не му било позволено да ги ксерокопира, колегата на Мерилин тайно изчел писмата на малък диктофон и ги транскрибирал. Той ни даде транскрипциите за няколко дни, като ни разреши да се позоваваме на тях, но като ги перифразираме, без да ги цитира­ме дословно.
Тези писма хвърляха значителна светлина върху психиката на Хемингуей. Набавих си допълнителна информация при едно пътуване до Вашингтон, където посетих Бък Ланъм – по това време заемащ ръководна длъжност в „Ксерокс“, който бе доста­тъчно добър да ми разкаже за приятелството си с Хемингуей. След като препрочетохме много от книгите на Хемингуей, Мерилин и аз наехме детегледачки и заминахме за дълъг уединен уикенд в Центъра по изкуствата „Вила Монталво“ в Саратога, Калифорния, където да напишем съвместна статия.
Статията ни „Хемингуей. Психиатричен портрет“ (Hemingway: A Psychiatric View) излезе през 1971 г. в „Журнал на американската психиатрична асоциация“ (Journal of the American Psychiatric Association) и бе незабавно препечатана в стотици вестници по света. Нищо от онова, което двамата сме писали, преди или след това, не е привличало подобно внимание.
В статията изследвахме неувереността в основата на буйно­то поведение на Хемингуей. Макар да е бил кален и трениран и неуморимо да се е отдавал на нелеки мъжкарски занимания, като бокс, дълбоководен риболов и стрелба по едър дивеч, в писмата си до генерал Ланъм той демонстрираше уязвимост и детска чувствителност. Благоговееше пред истинските мъжки достойнства – силата и храбростта на армейския командир, а себе си определяше като „малодушен писател“. Макар да го ценя изключително високо като писател, не се възхищавах на публичния му образ – твърде грубиянски, твърде мачовски, твърде лишен от емпатия, твърде пропит с алкохол. В писмата си Хемингуей се разкриваше като едно крехко, самокритично дете, заслепено от възхищение пред наистина коравите, храбри мъже.
В самото начало на статията изяснявахме своите намерения:
 
Макар да ценим екзистенциалните размисли, произти­чащи от сблъсъка на Хемингуей с опасностите и смърт­та, не откриваме универсалността и непреходността във величината, присъща на Толстой, Конрад или Камю. Защо е така? Защо светогледът на Хемингуей е така ограничен? Подозираме, че ограничеността на проник­новението на Хемингуей е свързано с неговите лични психологически ограничения... Също няма съмнение, че той е изключително надарен писател, без съмнение е бил един изключително обременен човек, който е бил под­властен на неумолими импулси през целия си живот и на шейсет и две годишна възраст, в състояние на параноидно депресивна психоза, е извършил самоубийство.
 
Въпреки че с Мерилин винаги си сътрудничим тясно – всеки от двама ни чете черновите на другия, – това е единственият текст, който сме написали в съавторство. До днес си припомня­ме това преживяване с чувство на удоволствие и се надяваме, че дори в нашата напреднала възраст бихме могли да осъществим още някой съвместен проект.

ДВАЙСЕТ И ВТОРА ГЛАВА. 
ОКСФОРД И ОМАГЬОСАНИТЕ МОНЕТИ НА Г-Н СФИКА
 
Многото години, прекарани в Станфордския университет, често се сливат в паметта ми, но творческите ми отпуски се открояват съвсем ясно. В началото на 1970-те години продъл­жавах да преподавам на студенти по медицина и специализанти по психиатрия, доста от които привличах за сътрудници в психотерапевтичните си изследвания. В различни журнали публи­кувах статии върху груповата терапия за алкохолици и груповата терапия за хора, изгубили своя жизнен партньор. В един момент издателят ми ме помоли да преработя учебника си по групова терапия за второ издание. Тъй като бях наясно, че тази задача ще изисква цялото ми внимание, подадох молба за шестмесечен творчески отпуск и през 1974 г. заедно с Мерилин и петгодишния ни син Бен заминах за Оксфорд, където щях да разполагам с кабинет в психиатричното отделение на болницата „Уорнфърд“. Дъщеря ни Ийв учеше в Уеслианския колеж, а другите ни двама синове останаха у дома, за да завършат учебната година в Пало Алто, под грижите на наши стари приятели, които щяха да жи­веят с тях в дома ни.
Бяхме наели къща в центъра на Оксфорд, но малко преди да пристигнем, пътнически самолет на британска авиокомпания катастрофира и всички пътници на борда му, сред които и собственикът на къщата, загинаха. Наложи се в последния мо­мент да търсим друго временно жилище в града и тъй като не успяхме да намерим, наехме очарователна стара вила със сламен покрив в селце с една-единствена кръчма – Блек Бъртън, – кое­то се намираше на трийсетина минути от Оксфорд.
Блек Бъртън беше наистина малко, много британско и много уединено селце: идеално за писане! Преработването на учебник е тежка и отегчителна работа, която обаче трябва да бъде свър­шена, за да е учебникът актуален. Анализирах някои изследва­ния, които бях завършил съвсем скоро, опитвайки се да разбера повече за онова, което действително помага на пациентите в терапията. Бях дал на голяма извадка пациенти, чието състояние се беше подобрило вследствие на груповата психотерапия, въп­росник с петдесет и пет твърдения (касаещи катарзиса, разбира­нето, подкрепата, напътствията, универсалността, сплотеността и т. н.), към които в последната минута ми бе хрумнало да доба­вя и пет нестандартни твърдения, които нарекох „екзистенциал­ни фактори“-твърдения, като „осъзнавам, че независимо колко близък ставам с други хора, все пак трябва да се справям с жи­вота сам“ или „давам си сметка, че няма как да се избегне бол­ката в дадени моменти, както и смъртта“. Бях помолил пациен­тите да ги подредят (според Q-методологията) от най-безполезните до най-полезните и с удивление установих, че цялата включена в последния момент категория екзистенциални фак­тори бяха оценени далеч по-високо, отколкото бях очаквал. Очевидно екзистенциалните фактори играеха в ефективната групова психотерапия по-важна роля, отколкото предполагахме, и аз се заех да откроя това в нова глава.
 
Тъкмо бях започнал да осъществявам тази своя идея, когато от Съединените щати по телефона ме уведомиха, че ми е присъ­дена престижната награда за психиатрия „Стрекър“. Бях, разби­ра се, много радостен, но не за дълго. Два дни по-късно получих официално писмо с подробности: от мен се изискваше след го­дина да произнеса обръщение пред многобройна публика в Пенсилвания. Това не ме смути. Но след това научих, че в рам­ките на четири месеца трябва да подготвя монография на тема по свой избор, която да бъде издадена в ограничен тираж от Пенсилванския университет. Последното, което желаех да правя, беше да пиша монография: започна ли да работя по някой проект, аз съм много целенасочен и загърбвам всичко друго. Помислих си дали да не откажа наградата, но няколко колеги ме разубедиха и в крайна сметка стигнах до компромисно решение: щях да напиша монография за екзистенциалните фактори в груповата психотерапия, която щях да включа като глава в преработената версия на учебника. Сега съм убеден, че това бе началото на работата ми по една идея, чиято кулминация стана моят учебник „Екзистенциална психотерапия“.
Блек Бъртън се намира в Котсуолдс, идиличен район в Юж­на Англия, известен с тучните си ливади, пролет и лете изпъс­трени с цветя. Селската детска градина, където записахме Бен, беше отлична и като цяло животът ни там беше прекрасен, като се изключеше едно – времето. Бяхме разглезени от климата в слънчева Калифорния и посред месец юни Мерилин си купи дебело палто от овча кожа. В края на юли така се бяхме просмука­ли с влага и така копнеехме за слънце, че в една дъждовна сутрин се озовахме в една туристическа агенция в Оксфорд, където пожелахме самолетни билети до най-близката слънчева и евти­на дестинация. Агентката се усмихна разбиращо – тя беше си имала работа с хленчещи калифорнийски туристи и преди – и ни запази места на полет до Гърция. „Вие и Гърция – увери ни тя – ще станете най-добри приятели.“
Изпратихме Бен на подходящ летен лагер в Уинчестер, а синът ни Виктор, който бе дошъл при нас през юни след края на учебния срок, тръгна с други младежи на велосипедна оби­колка в Ирландия. Тогава Мерилин и аз се качихме на самоле­та за Атина. Оттам следващия ден щяхме да поемем на пет­дневно пътуване с автобус до обетования, вечно слънчев Пе­лопонес.
В Атина кацнахме в приповдигнато настроение и нетърпе­ливи да изследваме, но багажът ни липсваше. Със себе си носех­ме само ръчните чанти, съдържащи най-вече книги. Близо до хотела ни в Атина намерихме магазинче, което все още работе­ше в късната вечер, и оттам си купихме неща от първа необхо­димост: бръснач, крем за бръснене, четки и паста за зъби, бельо и лятна рокля на черни и червени райета за Мерилин. През следващите пет дни носехме едни и същи дрехи и когато на Мерилин ѝ се доплуваше, слагаше единствената си тениска и моите долни гащета. Тревогата ни заради изчезването на багажа скоро отшумя и ние свикнахме да пътуваме със съвсем малко багаж. Дори започнахме да се споглеждаме с усмивка, наблюда­вайки как другите туристи товарят с пъхтене тежките си куфа­ри в автобуса, докато ние скоквахме вътре волни като птички. Свободни от излишна тежест, ние чувствахме по-дълбока връз­ка с местата, които посещавахме: планината Олимп, където са се състояли първите Олимпийски игри преди повече от две хиляди и петстотин години, античния театър в Епидавър и хра­ма на Делфийския оракул, който Мерилин хареса най-много от всичко, сравнявайки го по красота и духовност с абатството във Везле, Франция. Когато след обиколката си отидохме отново на летището, за свое изумление видяхме двете си чанти да обика­лят на празната лента. Със смесени чувства ги взехме и се от­правихме към следващата си спирка – остров Крит.
На летището в Крит наехме малък автомобил и през следва­щата седмица, без да бързаме, кръстосвахме с него острова. След четирийсет години от това пътуване в паметта ми са останали само откъслечни спомени, но и двамата с Мерилин помним добре първата вечер, когато седяхме в една таверна, гледахме отраже­нията на лунната светлина в близкия канал и се дивяхме на чудноватите имена на предястията в менюто: баба гануш, дзадзики, тарамасалата, долмади, спанакопита, тиропита, кефтедес. Тези вкуснотии така ми се усладиха, че в Крит така и не си по­ръчах основно ястие.
„Не искам нищо. Не се страхувам от нищо. Аз съм свободен.“ Побиха ме тръпки, когато следващия ден прочетох тези думи на гроба на Никос Казандзакис, намиращ се недалеч от старата венецианска крепостна стена, опасваща Ираклион, столицата на остров Крит. Тъй като е отлъчен от Гръцката православна църк­ва заради романа „Последното изкушение“21, който бях прочел по време на полета до Гърция, Казандзакис не е погребан в рамките на града. Коленичих до гроба му, за да отдам почит на неговия велик дух, и почти до края на нашето пътешествие четох неговата „Одисея. Съвременно продължение“ (Odyssey: A Modern Sequel).
В огромния дворец в Кносос опиянени Съзерцавахме фрес­ките с едри гологръди жени, понесли дарове за извършваните от жриците жертвоприношения. Както винаги, Мерилин ме разведе като опитен гид и ми обясни всичко, което трябваше да знам, като обърна особено внимание на тези преобладаващи женски фигури. Двайсет години по-късно, през 1997 г., тя ги разгледа подробно в книгата си „История на гърдата“ (The History of the Breast).
C автомобила се качихме до един мрачен критски манастир високо в планината. Въпреки че бяхме поканени за обяд там, ни бе позволено да разгледаме само малка част от манастира, за да не нарушаваме съзерцанието на монасите. Освен това в основ­ната сграда бе забранено да влизат жени – дори женски животни, включително кокошки!
В Ираклион потърсихме древногръцки монети, които да подарим на най-големия ни син Рийд за завършването на гим­назията. В първия магазин, в който влязохме, ни казаха, че е незаконно да се продават стари монети на туристи, но всеки антиквар пренебрегваше закона и с охота – макар и скришом – ни показваше колекцията си. От всички магазинчета за монети най-много ни впечатли това на Сфика. То се намираше точно срещу Националния музей и на прозореца си имаше нарисувана огромна златиста земна пчела. След продължителен разговор с вежливия и вещ г-н Сфика ние купихме една сребърна монета за Рийд и още две, които с Мерилин възнамерявахме да носим като медальони. Г-н Сфика ни увери, че ако не останем доволни, можем да върнем монетите по всяко време. На следващия ден влязохме в едно приземно магазинче, чийто собственик бе сбръчкан евреин. Оттам си купихме няколко евтини сребърни римски монети и в хода на разговора показвахме на антикваря монетите, които бяхме купили от Сфика. Той ги разгледа набър­зо и авторитетно се произнесе: „Фалшификати – добри фалшификати. Но все пак фалшификати“.
Върнахме се при Сфика и пожелахме да си получим парите обратно. Той сякаш ни беше очаквал. Без да каже дума, с досто­лепие, отиде до касовия апарат, извади оттам плик с парите ни и ни го подаде с думите: „Връщам парите, както бях обещал, но знайте едно: повече не сте добре дошли в този магазин“.
Пътувайки по-нататък из острова, ние се отбивахме в други магазинчета за монети и на някои от антикварите разказвахме за срещата си със Сфика. „Какво – неизменно възкликваха те, – оскърбили сте Сфика? Сфика е официалният оценител на На­ционалния музей!“ После хващаха глава с ръце и поклащайки я, ни съветваха: „Дължите му извинение“.
Така и не намерихме подходящ подарък за Рийд и у нас се зародиха съмнения, че може би сме сгрешили, връщайки моне­тите. В последната вечер от престоя ни в Крит решихме да се възползваме от подаръка на един колега от Оксфорд: тънка цигара с марихуана. Изпушихме я и излязохме да вечеряме в един от откритите ресторанти около пазара, където в продъл­жение на няколко часа се наслаждавахме на вълшебните ястия, музика и танци. След това тръгнахме да поскитаме из улиците на Ираклион и се загубихме. Обзе ни параноя, защото си по­мислихме, че ни следят от полицията. Тъй като не виждахме таксита, трескаво крачехме из лабиринта от улици, опитвайки се да открием хотела. Късно през нощта се озовахме на безлюд­на улица пред магазин с нарисувана на прозореца голяма земна пчела – магазинчето на Сфика! Докато стояхме там и втренче­но се взирахме в пчелата, отнякъде като по чудо се появи едно такси. Помахахме към него и скоро вече бяхме в безопасност в хотелската си стая.

Полетът ни обратно до Лондон беше чак в ранния следобед и на протяжна закуска с критски сладкиш с извара аз и Мерилин обсъдихме предишната вечер. Колкото и да съм скептичен към свръхестественото, нямаше как да не си задам въпроса дали нашето озоваване пред магазина на Сфика не беше някакъв знак. Колкото повече разговаряхме, толкова повече се затвърждаваше убеждението ни, че бяхме извършили ужасна грешка, която можехме да поправим единствено като се извиним смирено на г-н Сфика и отново закупим онези монети. Нарушавайки забра­ната на Сфика, ние се върнахме в магазина му. Започнахме смутено да му се извиняваме, но той ни прекъсна, поставяйки пръст на устните си, и отново без да каже дума, извади трите монети. Платихме предишната цена. Няколко часа по-късно, в самолета към Лондон, казах на Мерилин: „Ако е в съучастие с всички антиквари в Крит и ако е имал куража да ми продаде фалшиви монети два пъти, тогава казвам: „Шапка ти свалям, г-н Сфика!“.
Когато се върнахме в Оксфорд, занесохме монетите в Ашмоловия музей за официална оценка. Седмица по-късно полу­чихме заключението: всички монети бяха фалшификати, с из­ключение на малките римски монети, купени от приземното магазинче на стария евреин! Това бе началото на нашите дожи­вотни гръцки приключения.

ДВАЙСЕТ И ТРЕТА ГЛАВА. 
ЕКЗИСТЕНЦИАЛНА ПСИХОТЕРАПИЯ
 
След прочита на „Екзистенция“ на Роло Мей в началото на специализацията си по психиатрия и първите си курсове по философия в „Джонс Хопкинс“ аз не спирах да мисля по въпроса как бих могъл да внедря мъдростта на миналото в сфе­рата на психотерапията. Колкото повече философски трудове четях, толкова по-ясно осъзнавах, че психиатрията пренебрег­ваше редица дълбоки идеи. Много съжалявах, че нямах солидна основа от знания във философията – и хуманитарните науки изобщо, и бях решен да запълня празнотите.
Започнах да слушам лекции по феноменология и екзистен­циализъм и много от тези курсове водеше един изключително ярък мислител и лектор – професор Дагфин Фьолесдал. Мате­рията ме завладя, макар наситена и тежка – особено трудни ми бяха Хусерл и Хайдегер. „Битие и време“ на Хайдегер ми бе непонятна, но така ме заинтригува, че два пъти изслушах курса от лекции на Дагфин за Хайдегер. Двамата с Дагфин щеше да ни свърже доживотно приятелство. Другият станфордски про­фесор, чиито лекции ме интересуваха, беше Ван Харви, който въпреки непоклатимия си агностицизъм беше дългогодишен ръководител на катедрата по теология. Сядах винаги на предния ред в неговата аудитория и слушах като хипнотизиран лекции­те му за Киркегор и Ницше – два от най-незабравимите лекцион­ни курса, които съм слушал. Ван Харви също ми стана близък приятел и до днес редовно се срещаме, за да обядваме заедно и да разговаряме за философия.
Целият ми професионален живот се преобразяваше: все по-малко участвах в научни проекти, провеждани от членове на моята катедра. Когато Дейвид Розенхан, професор по психология, излезе в творчески отпуск, аз го заместих и преподавах патопсихология, но реших това да бъде краят – това бе последният такъв курс, който изнесох.
Постепенно се отдалечавах от медицината и все по-сигурно се установявах в хуманитарните науки. Беше време на въодуше­вление, но и на неувереност: често се чувствах аутсайдер в психиатрията, тъй като не бях в крак с новостите, и едновремен­но с това дилетант във философията и литературата. Постепен­но сред всички мислители аз си подбрах онези, чиито идеи ми се струваха най-приложими в моята сфера. Прегърнах Ницше, Сартр, Камю, Шопенхауер и Епикур/Лукреций, а загърбих Кант, Лайбниц, Хусерл и Киркегор, тъй като не бях съвсем наясно как бих могъл да се възползвам клинично от идеите им.
Освен това имах щастието да слушам лекции на английския професор Албърт Герард, забележителен литературен критик и романист, а впоследствие и честта да преподавам заедно с него. Той и съпругата му Маклин – също писателка – станаха наши близки приятели. В началото на 1970-те години професор Герард постави началото на нова докторска програма – „Съвременна мисъл и литература“, и двамата с Мерилин участвахме в научния съвет. Започнах да преподавам повече във факултета по хума­нитарни науки и по-малко в медицинското училище. Сред пър­вите ми приноси към програмата „Съвременна мисъл и литера­тура“ беше лекционният курс „Психиатрия и биография“, който преподавах съвместно с Том Моузър, ръководител на катедрата по английски език и литература, който също стана мой добър приятел. С Мерилин преподавахме „Смъртта в художествената литература“, а с Дагфин Фьолесдал – „Философия и психиатрия“.
По това време имах тежнения най-вече към екзистенциал­ните мислители в художествената литература и философията: автори като Достоевски, Толстой, Бекет, Кундера, Хесе, Мутис и Хамсун не се занимаваха с теми като класова принадлежност, ухажване, сексуални увлечения, загадки или отмъщение, а с далеч по-дълбоки проблеми, касаещи основните характеристи­ки на човешкото битие. Те се опитваха да открият смисъл в един безсмислен свят и проявяваха куража откровено да пишат за неизбежността на смъртта и непреодолимостта на изолацията. Тези теми ми бяха много близки. В произведенията на тези пи­сатели виждах разказана собствената си история, нещо повече – историята на всеки един пациент, който бе идвал на консулта­ция при мен. Все по-често се убеждавах, че много от проблемите, с които се бореха пациентите ми – старост, загуба, смърт, важни житейски решения, като избор на професия или брачен партньор, бяха разработени по-убедително от романисти и философи, а не от представители на моята сфера.
В мен се зароди увереността, че бих могъл да напиша книга, която да помогне за внедряването на някои от идеите на екзис­тенциализма в психотерапията, но същевременно се тревожех дали това няма да е проява на прекадена дързост от моя страна. Дали истинските философи не биха подложили на присмех ос­къдните ми знания? Опитах се да потуша тези скрупули и за­почнах работа, но така и не успях да се справя с „тревожността на самозванеца“, която постоянно усещах на заден план. Също така знаех, че това би бил ужасно трудоемък дългосрочен проект. Започнах всяка сутрин, в продължение на четири часа, да чета и да си водя записки в малкото студио над гаража, след което, по обяд, отивах с колелото в Станфордския университет, за да прекарам остатъка от деня със студентите и пациентите си.
Освен че проучвах академичната литература, четях купища клинични записки. Непрестанно се опитвах да изчистя съзна­нието си от злободневните грижи и да размишлявам върху несводимото преживяване на битието. Мисли за смъртта често кръжаха из будното ми съзнание и ме спохождаха в съновиде­нията. В самото начало на работата по книгата имах ярко съно­видение, което все още си спомням ясно, все едно съм го сънувал снощи.
 
Майка ми и нейните приятели и роднини – всички вече покойници – седят притихнали на някакво стълбище. Чувам гласа на майка ми да вика – крещи – моето име. Вниманието ми привлича леля Мини, която е седнала на най-горното стъпало и е съвсем неподвижна. След мал­ко тя започва да се движи – първо бавно, а после все по-бързо, докато накрая трепти по-бързо от земна пчела. След нея всички на стълбите, възрастни хора, които съм познавал в детството си, започват да треп­тят с нарастваща бързина. Чичо ми Абе протяга ръка, щипва ме по бузата и както правеше навремето, смеей­ки се, казва: „Скъпото ми момче“. Тогава и други започ­ват да посягат към бузите ми. Първоначално ме пощипват нежно, но после – все по-ожесточено и болезнено. Събуждам се обзет от ужас и с туптящи бузи в три часа сутринта.
 
Съновидението е среща със смъртта. Първо, мъртвата ми майка ме вика, а всички покойни членове на семейството ми седят в странна притихналост на стълбите. След това всички започват да се движат. Особена роля в съня изпълнява леля ми Мини, която почина, след като цяла година вегетира в плен на Синдрома на заключения човек. Вследствие на тежък инсулт тя бе парализирана в продължение на няколко месеца, неспособна да движи нито една част от тялото си, с изключение на очите. Всеки път, когато се сетех в какво състояние се намира леля, ме обземаше ужас. В съновидението Мини започва да се движи, но движението ѝ бързо преминава в неистово трептене. Опитвам се да облекча ужаса си, като си представям как мъртвите ми роднини нежно пощипват бузите ми. Но пощипването става болезнено и ожесточено: те ме притеглят към себе си, смъртта ще дойде да отнесе и мен. Образът на трептящата като земна пчела леля Мини не напускаше съзнанието ми дни наред. Не можех да се отърся от него. Мисълта, че преди смъртта си тя беше напълно парализирана, че беше жив труп, е твърде ужася­ваща, затова в съновидението се опитвах да променя състояние­то ѝ, като я накарам да трепти. Често ме спохождат кошмари, предизвикани от филми със смърт или насилие, особено за Холокоста. Какъв е основният ми метод за справяне с ужаса от смъртта? Без съмнение – избягването.
Винаги съм бил убеден, че ще умра на шейсет и девет годи­ни – възрастта, на която почина баща ми. Спомням си, че като малък често чувах роднините да казват две неща за мъжете Ялом: че са добродушни и умират млади. Двамата братя на баща ми починаха от инфаркт, преди да навършат шейсет, а инфаркт едва не уби баща ми на четиресет и седем. Докато следвах ме­дицина, научих много за човешката физиология и ролята на храната в натрупването на плаки в коронарните артерии, вслед­ствие на което рязко и завинаги промених хранителните си на­вици. Чувствително ограничих приема на животински мазнини, започнах да избягвам червени меса и постепенно преминах към предимно вегетариански режим на хранене. От десетилетия приемам статини, следя стриктно телесното си тегло, спортувам редовно и изненадах себе си, оставяйки далеч в миналото шей­сет и деветата си година.
 
След месеци проучвания и размисъл стигнах до заключение­то, че конфронтацията със смъртта трябва да е основният фокус в един екзистенциален подход в психотерапията. Бях убеден в това поради силата и универсалността на нашия ужас от смъртта, но сега, разглеждайки това решение от дистанцията на времето, не мога да изключа възможността позицията ми да е била небалансирана заради собствения ми страх от смъртта. Месеци наред четях всичко, което успявах да открия за смъртта, като се започ­не с Платон и се свърши с повестта на Толстой „Смъртта на Иван Илич“, „Смъртта и западната мисъл“ на Жак Шорон и „Отрица­нието на смъртта“ на Ърнест Бекер.
Научната литература върху смъртта беше така необятна и несистематизирана, а често и така езотерична и далечна на пси­хиатрията, че забележим принос, давах си сметка, бих могъл да направя единствено въз основа на работата си с пациенти. По това време в клиничната литература беше писано много малко за смъртта и бях наясно, че ще трябва да открия собствен път. Но както и да опитвах да разговарям с пациентите си за тревогите им, касаещи смъртта, този разговор не продължаваше дълго. Засягахме темата, но не след дълго неизменно се откло­нявахме към нещо друго. Сега се питам дали несъзнателно не съм подсказвал на пациентите си, че все още не съм готов да разговарям за това.
И тогава взех важно решение, което предопредели следва­щите десет години в клиничната ми практика: щях да работя с пациенти, на които им се налагаше да разговарят за смъртта, тъй като им предстоеше да се изправят пред нея. Започнах да консултирам пациенти в онкологичния център на Станфордска­та болница, диагностицирани с нелечим рак. По това време слушах лекция на Елизабет Кюблер-Рос, пионер в работата с умиращи пациенти, и бях поразен от нейния първи въпрос към тях – „Колко сериозно е състоянието ви?“. Този въпрос ми се стори изключително важен: с него терапевтът казва толкова много – а именно, че е открит и готов да последва пациента навсякъде, където той пожелае да отиде, дори в най-гъстия мрак.
Бях особено поразен от дълбоката изолация на терминално болните. Тази изолация е двустранна: от една страна, самите пациенти се въздържат да споделят мрачните си, плашещи мис­ли, тъй като се боят да не натоварват семейството и приятелите си, а от друга страна, близките на пациента нарочно не засягат темата, за да не го разстройват още повече. С колкото повече раково болни пациенти се срещах, толкова повече се затвърждаваше в мен убеждението, че тяхната изолация би могла да бъде облекчена посредством терапевтична група. Онколозите, с които обсъдих плановете си, първоначално бяха резервирани и неотзивчиви. Беше все още началото на 1970-те години и иде­ята за подобна група им се струваше прибързана и може би дори вредна. Освен това тя беше без прецедент: в научната литература нямаше описание на нито една група за ракови па­циенти.
Но с натрупването на опит се засилваше и моята увереност, че подобна група би могла да е много полезна, и аз започнах да разгласявам идеята си сред станфордската лекарска общност. Не след дълго в кабинета ме потърси Паула Уест (псевдоним) – па­циентка с метастазирал рак на гърдата, която впоследствие изигра важна роля в работата ми с раково болни пациенти. Въпреки че имаше болезнени метастази в гръбначния стълб, тя понасяше болестта си с невероятно достойнство. По-късно аз описах взаимоотношенията си с нея в историята „Пътешествие с Паула“, поместена в сборника „Мама и смисълът на живота“. Историята започва по следния начин:

Когато тя влезе за първи път в кабинета ми, мигновено бях покорен от външността ѝ: от самоуверената ѝ осанка, от сияйната ѝ усмивка, която ме обезсилваше, от късо подстриганата ѝ, разрошена по момчешки, ос­лепително бяла коса и от нещо, което мога да нарека само лъчезарност, струяща от мъдрите ѝ наситено сини очи.
– Казвам се Паула Уест – представи се тя. – Имам нелечим рак. Но не съм ракова пациентка.
И действително в пътешествията си с нея през го­дините аз никога не се отнасях с нея като с пациентка. Тя ми разказа кратко и точно своята медицинска исто­рия: рак на гърдата, диагностициран преди пет години, хирургично отстраняване на поразената гърда, рак и на другата гърда, втора мастектомия. После химиотера­пия, съпътствана от обичайния си ужасяващ антураж: гадене, повръщане и пълна загуба на косата. После лъче­ва терапия, максималната допустима доза радиация. Но нищо не забавя разпространяването на рака – към черепа, гръбначния стълб и очните орбити. Ракът на Паула изисквал да бъде хранен и въпреки че хирурзите му хвърляли жертвени дарове – нейните гърди, лимфни възли, яйчници, надбъбречни жлези, – той си оставал ненаситен.
Представях си голото тяло на Паула – гръден кош, насечен от белези, без гърди, плът или мускули, наподо­бяващ скелета на корабокруширал галеон, отдолу коре­мът, също с множество следи от хирургични операции, а под тях – едрите, несъразмерно уголемени от приема на стероиди ханш и бедра. Накратко – тя беше една петдесет и пет годишна жена без гърди, надбъбречни жлези, яйчници, матка и – сигурен съм – либидо.
Винаги съм харесвал жени със стегнати, изящни тела и пълни гърди, които излъчват чувственост. И въпреки това при първата ми среща с Паула се случи нещо необи­чайно: тя ми се стори много красива и аз се влюбих в нея.
 
Паула се съгласи да се присъедини към малка група от три­ма други терминално болни пациенти. Ние петимата проведох­ме първата си деветдесетминутна среща в една уютна стая в психиатричното крило. Началото на разговора поставих просто като казах, че всички членове на групата се борят с рак, и изра­зих убедеността си, че бихме могли да си бъдем от полза един на друг, споделяйки мислите и чувствата си.
Един от членовете беше Сал – трийсетгодишен мъж на ин­валидна количка, който подобно на Паула беше забележителен човек. Въпреки че страдаше от множествен миелом (болезнена и агресивна форма на рак на костите, причина за многобройни костни фрактури) в напреднал стадий и беше гипсиран от ши­ята до бедрата, духът му беше несломим. Близостта на смъртта го бе изпълнила с ново усещане за смисъл в живота и го бе преобразила така, че той приемаше боледуването си като начин да служи на другите. Той се съгласи да постъпи в групата с на­деждата да помогне на другите да постигнат същото освобож­дение.
Въпреки че Сал влезе в групата ни твърде рано – когато тя беше все още малочислена, за да му осигури публиката, която търсеше, – той откри други трибуни за изява, предимно гимна­зии, където изнасяше беседи пред юноши с проблемно поведение. Веднъж го слушах с гръмлив глас да произнася своето послание към тях:
 
Искате да отровите тялото си с наркотици? Искате да го унищожите с алкохол, трева, кокаин? Искате да го смажете в автомобилна катастрофа? Да го убиете? Да го хвърлите от моста „Голдън Гейт"? Не искате ли тялото си? Ами дайте го на мен тогава! Аз го искам. Аз имам нужда от него. Ще го взема – искам да живея!
 
Тръпки ме побиха, когато чух това. Мощта на речта му се подсилваше допълнително от онова особено въздействие, което винаги имат върху нас думите на умиращите. Гимназистите слушаха притихнали, вероятно осъзнавайки като мен, че той говори искрено, че вече няма време за игри и преструвки.
Друга пациентка – Евелин, тежко болна от левкемия, даде на Сал още една възможност да бъде полезен. Евелин, която бе докарана в групата с инвалидна количка и система за кръвопре­ливане, каза на групата:
– Знам, че умирам – мога да се примиря с това. То вече не ме тревожи. Тревожи ме дъщеря ми. Тя вгорчава последните ми дни!
Евелин определи дъщеря си като „отмъстителна, неспособна да обича жена“. Месеци преди това двете имали жестока и не­лепа разпра, защото дъщерята, която се грижела за котката на Евелин, дала на животното неподходяща храна. Оттогава не си говорели.
След като я изслуша, Сал ѝ заговори простичко и прочувствено:
– Чуй какво имам да ти кажа, Евелин. Аз също умирам. И искам да те попитам: какво значение има какво яде котката ти? Какво значение има коя от вас ще се предаде първа? Знаеш, че не ти остава много време. Нека не се залъгваме. За теб най-важ­ното в света е любовта на дъщеря ти. Не умирай, моля те, не умирай, без да ѝ кажеш това! Не го ли направиш, това ще отро­ви живота ѝ, тя никога няма да се съвземе и ще предаде отрова­та на своята дъщеря! Пресечи този порочен кръг! Пресечи го, Евелин!
Апелът на Сал даде резултат. Въпреки че Евелин почина няколко дни по-късно, сестрите от отделението ни казаха, че тя, трогната от думите на Сал, се помирила с дъщеря си и двете плакали. Бях много горд със Сал. Това беше първият триумф на нашата група!
След няколко месеца почувствах, че съм научил достатъчно, за да работя с по-голям брой пациенти. Смятах също, че една хомогенна група би била по-ефективна. Повечето от пациенти­те, които консултирах, бяха жени с метастазирал рак на гърдата, затова реших да сформирам група почти изцяло от пациентки с тази болест. Паула сериозно се зае със задачата да набере дос­татъчно участнички. След проведени интервюта приехме седем нови пациентки и официално се заловихме за работа.
Паула ме изненада, поставяйки начало на първата сесия със стара хасидска притча:
 
Един равин разговарял с Бог за Рая и Ада. „Ще ти пока­жа Ада“, казал Бог и въвел равина в стая с голяма кръг­ла маса. Хората около масата били прегладнели и отча­яни. В средата на масата имало огромно гърне с гозба, която ухаела така вкусно, че устата на равина се напъл­нила със слюнка. Всички около масата държали лъжици с много дълга дръжка. Лъжиците били достатъчно дълги, за да стигнат до гърнето, но по-дълги от ръцете им: никой не бил способен да засити глада си, тъй като не можел да занесе храна до устните си. Равинът се убедил, че тяхното страдание е наистина ужасно.
„А сега ще ти покажа Рая“, рекъл Бог и те отишли в друга стая, досущ като първата. Там имало същата голяма кръгла маса и на нея същото гърне. Хората раз­полагали със същите дълги лъжици – но тук всички били сити и закръглени, разговаряли и се смеели. Равинът недоумявал. ,, Решението е просто, но изисква определе­но умение – обяснил Бог. – В тази стая, както виждаш, хората са се научили да се хранят взаимно.“
 
Макар да водя групи вече десетилетия, никоя сесия не е за­почвала по-вдъхновяващо от тази. Групата бързо се сплоти и когато някоя от участничките починеше, аз включвах на нейно място нова пациентка. Така групата просъществува десет годи­ни. После в продължение на година канех специализанти по психиатрия да водят заедно с мен, след което няколко години съводещ ми беше един нов член на катедрата по психиатрия – Дейвид Спийгъл.
Групата предложи на много пациентки утеха, а на мен поз­воли да придобия дълбоко знание. Един от многото примери, за които се сещам, е една жена, която седмица след седмица идва­ше на срещите ни с такъв уморен и отчаян вид, че ние всички усилено, но напразно се опитвахме да я ободрим. Но един ден тя неочаквано дойде с блеснали очи, облечена в ярка рокля. Попитахме я какво се е случило. Тя ни благодари и обясни, че разговорът в групата предишната седмица ѝ помогнал да вземе много важно решение: тя бе решила да даде на децата си при­мер как се посреща смъртта с достойнство и храброст. Ни­кога не съм срещал по-красноречив пример за това как усеща­нето за смисъл в живота поражда чувство за благополучие. Тази случка е също така удивителна илюстрация на концепци­ята за „вълновия ефект“, която смекчава ужаса от смъртта у мнозина. Вълновият ефект се изразява в предаването на частици от собствения Аз на другите, дори на непознати, по същия начин, както вълничките след хвърлянето на камъче в езеро се разпрос­траняват все по-далеч и по-далеч и макар в един момент при­видно да стихват, всъщност продължават на нанониво.
От самото начало канех заинтересувани специализанти от Станфордския университет, студенти по медицина, а от време на време и колежани да наблюдават груповите сесии през дву­посочно огледало. За разлика от традиционните терапевтични групи в Станфорд, в чиито участници наблюдението предизвик­ваше безпокойство, раковите пациентки реагираха по коренно различен начин: те желаеха и приветстваха присъствието на студентите. Вследствие на конфронтацията си със смъртта те бяха научили много за живота и бяха нетърпеливи да предадат мъдростта си на другите.
Паула беше доста критична към фазите на скръбта, описани от Кюблер-Рос. Тя предпочиташе да поставя силно ударение върху поуката и израстването вследствие на конфронтацията със смъртта и често говореше за „златния период“, в който се нами­рала през последните три години. Няколко други участнички в групата споделиха същите преживявания. Както се изрази една от тях: „Колко жалко е, че трябваше да чакам досега, когато ракът вече е направил тялото ми на решето, за да се науча как да живея“. Тези думи се врязаха завинаги в съзнанието ми и ми помогнаха да оформя своя подход в екзистенциалната терапия. Често изразявам концепцията си по следния начин: макар дейст­вителната смърт да ни унищожава, идеята за смъртта може да ни донесе спасение. Тя ни помага да осъзнаем, че разполагаме само с един живот, затова трябва да го изживеем пълноценно и да го завършим с възможно най-малко съжаления.
Работата ми с терминално болни пациентки ме подтикна постепенно да започна да конфронтирам здрави пациенти с факта за собствената им смъртност, за да им помогна да променят начина си на живот. Често правя това просто като изслушвам и подкрепям пациента, когато реши да размишлява и разговаря за ограничената продължителност на съществуването си. В много случаи използвам едно елементарно упражнение: карам паци­ента да начертае на лист хартия права линия, след което го ин­структирам: „Нека единият край на тази линия е твоето ражда­не, а другият край – смъртта ти. Моля те, постави на линията знак там, където се намираш в момента, и размишлявай върху този чертеж“. Това упражнение обикновено му помага да осъзнае в по-голяма дълбочина ценността на мимолетния човешки жи­вот.

ДВАЙСЕТ И ЧЕТВЪРТА ГЛАВА. 
РОЛО МЕЙ И СМЪРТТА
 
От петдесетте жени и мъже, които преминаха през нашата група за раково болни пациенти, всички починаха от за­боляването си, с изключение на Паула. Тя преживя рака, но по-късно почина от лупус. От самото начало знаех, че ако искам онова, което пиша за ролята на смъртта в живота, аз трябваше да се уча от своите умиращи пациенти. Но това знание си имаше своята цена. Често след груповите сесии ме обземаше остра тревожност: завладяваха ме мрачни мисли за собствената ми смърт, измъчваше ме безсъние и често ме спохождаха кошмари.
Безпокойство обхващаше и наблюдаващите студенти и не­рядко по време на сесия чувах как в помещението зад двупосоч­ното огледало някой от тях избухва в плач. И до днес съжалявам, че не подготвях подобаващо тези младежи за преживяването, нито пък им осигурявах терапия.
Със засилването на страха ми от смъртта аз се замислих за предишната си лична психотерапия – продължителна психо­анализа по време на специализацията, едногодишна терапия в Лондон, една година гещалт терапия с Пат Баумгартнер, както и няколко сесии поведенческа терапия и кратък курс биоенергетика. Колкото и да се опитвах, не можех да се сетя във всич­ките тези часове да съм провел и едничък открит разговор от­носно страха от смъртта. Как бе възможно? Как бе възможно смъртта – основният източник на тревожността ми, да бе останала незасегната тема във всяка от терапиите, на които се бях подлагал?
Реших, че ако желая да продължа работата си със смъртно болни пациенти, трябва да се подложа отново на терапия, този път при психотерапевт, който е готов да ме последва в тази мрачна територия. Наскоро бях чул, че Роло Мей, авторът на „Екзистенция“, се е преместил от Ню Йорк в Калифорния и се среща с пациенти в град Тибурон, на около осемдесет минути път от Станфорд. Телефонирах му, за да си насрочим среща, и седмица по-късно той ме прие в красивата си къща на Шугърлоуф Роуд с изглед към залива на Сан Франциско.
Роло беше висок, достолепен, хубав мъж, наближаващ се­демдесет години. Обикновено носеше бежов или бял пуловер с поло яка и леко кожено яке. С пациенти се срещаше в работния си кабинет, който се намираше непосредствено до всекидневна­та. Беше добър художник и няколко от картините, които беше рисувал в младостта си, бяха окачени по стените. Особено ми харесваше една от тях, на която бе изобразена църквата с висо­кия шпил в Мон Сен Мишел, Франция. (След смъртта му него­вата вдовица Джорджия ми подари тази картина, която сега е окачена в моя кабинет.) След само няколко сесии с Роло ми хрумна как бих могъл да се възползвам много добре от осемдесетминутното пътуване до кабинета му: като слушам запис на предишната ни сесия. Споделих му идеята си и той с готовност се съгласи да записвам сесиите ни. Тази практика ме правеше по-фокусиран и определено ускоряваше работата ни. Оттогава започнах да предлагам на своите пациенти, които пътуват дъл­го до кабинета ми, да правят същото.
Как ми се иска да мога да изслушам тези записи сега, докато пиша автобиографията си, но това, уви, е невъзможно. Бях събрал всичките аудиокасети в чекмеджетата на старото бюро в моето студио, монтирано на дърво в двора, което се нуждаеше от се­риозен ремонт. За този ремонт, през 1974 г., малко преди да за­мина със семейството си за Оксфорд, наех един приветлив и сръчен възрастен мъж от Средния запад на име Сесил, който преди години беше позвънил у дома да попита за работа. Работа за него имаше доста, тъй като аз никак не умея да поддържам къща. Скоро Сесил и неговата закръглена и сърдечна съпруга Марта, която правеше вкусен ябълков пай и беше сякаш току-що излязла от филм за Мери Попинз, наместиха малката си карава­на в един закътан ъгъл на нашия имот, където живяха няколко години и вършеха всичко, от което имахме нужда. Когато се върнах от творческия си отпуск в Оксфорд, Сесил беше рекон­струирал много добре студиото ми, но всичките стари мебели, включително очуканото бюро, в чиито чекмеджета бяха запи­сите на сесиите ми с Роло, бяха изчезнали. Аудиокасетите така и не се намериха и от време на време ме обземат подозрения, че съдържанието им ще се появи някъде в интернет.
Сега, четиресет години по-късно, ми е много трудно да си припомня подробности от нашите сесии, но знам, че размислите ми до голяма степен бяха съсредоточени върху смъртта и че Роло, макар да изпитваще дискомфорт, никога не отказа да обсъди с мен и най-мрачните ми мисли. По това време заради работата с уми­ращи пациенти сънувах кошмари, които се изпаряваха от съзна­нието ми почти веднага след събуждане. Веднъж предложих на Роло да нощувам в мотел близо до дома му, за да се срещаме рано сутринта. Той се съгласи и сесиите, които проведохме, докато все още си спомнях нещо от съновиденията, имаха особен заряд. Споделих му страха си, че ще умра на шейсет и девет години – възрастта, на която почина баща ми. Той каза, че предвид моя рационализъм, му се струва странно, че поддържам такова суе­верно убеждение. Когато му разказах за работата си с терминално болни и за това как те разпалват страха ми от смъртта, Роло отбеляза, че съм проявил кураж да се заловя с подобна работа и едва ли трябва да ме изненадва тревожността, която изпитвам.
Спомням си, че казах на Роло как винаги ме разтърсва онзи пасаж от „Макбет“, където главният герой казва: „Тоз живот е само една нещастна движеща се сянка, актьор бездарен, който се явява, измъчва и излъчва своя час на сцената и след това изчезва“22, и как като юноша съм съотнасял тези думи към всички значими личности, населяващи вътрешния ми живот – Франклин Рузвелт, Хари Труман, Ричард Никсън, Томас Улф, Мики Върнан, Шарл дьо Гол, Уинстън Чърчил, Адолф Хитлер, Джордж Патън, Мики Мантъл, Джо Димаджо, Мерилин Монро, Лорънс Оливие, Бърнард Маламъд, които са измъчили и изпъ­чили своя час, творили са история в моя свят и са си отишли, превръщайки се в пръст. Днес от тях не е останало нищо. Всичко, наистина всичко е преходно. Ние разполагаме само с един безценен, благословен миг под слънцето. Тази мисъл ме е занимавала много, много пъти и винаги ми е действала раз­търсващо.
Никога не съм питал Роло, но съм сигурен, че много от на­шите сесии са предизвиквали в него силен дискомфорт, тъй като той беше с двайсет и две години по-възрастен от мен и следователно по-близо до смъртта. Но той нито веднъж не по­каза това и не отказа да ме съпътства и в най-мрачните размисли за смъртността. Не си спомням моменти на ярки прозрения, но постепенно започнах да се променям и да се чувствам по-спо­коен в работата с умиращи пациентки. Роло беше прочел доста от моите работи, включително последната чернова на „Екзис­тенциална психотерапия“ и винаги бе великодушен с мен. И до днес съм му дълбоко благодарен за това.
Спомням си, когато Роло видя за първи път Мерилин. Това беше години след терапията ми с него, щяхме да ходим заедно на вечеря, организирана от психиатъра Р. Д. Лейнг (с когото се бях консултирал в Лондон), и с Мерилин минахме да вземем него и жена му от дома им. Роло отвори, поздрави мен, след което протегна двете си ръце към Мерилин. Тя каза:
– Не очаквах да си толкова сърдечен човек.
Без въобще да се замисли, Роло отвърна:
– А аз не очаквах да си толкова красива.

Необичайно е, а често и доста проблематично пациент и терапевт да завързват приятелски отношения след края на тера­пията, но в нашия случай това се отрази добре и на двама ни. Ние станахме много добри приятели и близостта ни продължи до неговата смърт. От време на време обядвах с него в „Капри“, любимия му ресторант в Тибурон, а няколко пъти си припом­нихме и терапията ми при него. И двамата знаехме, че ми бе помогнал, но механизмът, посредством който това бе станало, си оставаше загадка за нас. Неведнъж той ми казваше: „Знаех, че в терапията искаш нещо от мен, но не знаех какво е то и как да ти го дам“. Сега съм убеден, че Роло ми предлагаше присъст­вие – без колебание той ме съпътстваше из тъмните територии и ме даряваше с така жадуваното от мен бащинско отношение. Той беше по-възрастен от мен мъж, който ме разбираше и при­емаше. Когато прочете ръкописа на „Екзистенциална психоте­рапия“, Роло ми каза, че книгата ми е много добра, и написа много силен отзив за корицата. Думите, които изпрати за кори­цата на една по-късна мoя книга – „Палач на любовта“23: „Ялом пише като ангел за дяволите, които ни обсаждат“ – са най-висо­ката оценка, която някога съм получавал.
 
Някъде по това време Мерилин и аз започнахме да имаме сериозни проблеми в брака. Тя беше напуснала преподавател­ското си място в Калифорнийския държавен университет в Хейуърд, за да оглави новосъздадения в Станфордския универ­ситет Център за изследвания на жените, където започна да гра­ди нова кариера в съществуващата отскоро сфера на изследва­нията на жените. Тя проявяваше грижа към студентите и създа­ваше близки отношения с водещите жени, учени в Станфорд. Работата ѝ беше излязла на преден план и аз бях на мнение, че сериозно пренебрегва брака ни. Вече имаше изцяло нов социален кръг: виждах я все по-рядко и усещах как се отчуждаваме. Пом­ня много ясно една ужасна вечер в Сан Франциско, когато по време на вечерята ни в „Литъл Сити Антипасто“, аз ѝ казах:
„Новият ти живот – новата ти работа и ангажираността ти с проблемите на жените – се отразява много добре на теб, но не и на мен. Ти си толкова погълната от делата си, а аз се чувствам така неудовлетворен от взаимоотношенията ни, че може би е по-добре да се разд...“ Така и не довърших последното изречение, защото Мерилин нададе такова стенание, че към масата ни се втурнаха четирима сервитьори и всички лица в ресторанта се обърнаха към нас.
Това беше най-ниската точка във връзката ни и тя съвпадна с периода, когато Мерилин и аз често се срещахме с Роло и Джорджия. Една вечер Роло, който винаги бе готов за експери­менти, ни предложи да опитаме някакво висококачествено екстази, което получил като подарък. Джорджия отказа. Нито Мерилин, нито аз бяхме взимали екстази, но и двамата се чув­ствахме сигурни с Роло и Джорджия. Атмосферата тази вечер се оказа необикновено благотворна и целебна. След като взехме хапчетата, разговаряхме, вечеряхме и слушахме музика и два­мата с Мерилин до днес сме убедени, че тогава нашите брачни проблеми някак просто се изпариха. Ние се променихме – осво­бодихме се от отрицателните чувства и започнахме да се оби­чаме по-дълбоко от преди, – при това завинаги. И до днес не можем да си обясним случилото се, както и факта, че никога повече не пожелахме отново да пробваме тази дрога.




Авторът с Роло Мей, Калифорния, 1980 г.

В началото на 1990-те години, приблизително по времето, когато стана на осемдесет, Роло претърпя транзиторни исхемични атаки (ТИА) и започнаха да го обземат пристъпи на обърка­ност и тревожност, траещи понякога часове, друг път – ден или два. Някой път, когато пристъпите бяха особено тежки, Джорджия ми телефонираше и аз отивах при Роло, за да прекарам известно време с него – обикновено разговаряхме и се разхож­дахме из хълмовете зад дома му. Чак сега, на осемдесет и пет годишна възраст, аз мога напълно да разбера тревожността, която е изпитвал. Има моменти, когато за кратко ме обзема объркване и забравям къде се намирам и какво правя. Именно това преживяваше Роло, но не за кратко, а в продължение на часове или дни. И въпреки това той съумяваше да си върши работата до самия край. Към края на живота му присъствах на една от публичните му беседи. Както винаги, той се представи много силно, гласът му бе мелодичен и успокояващ, но към края повтори история, която бе разказал само преди минути. Заболя ме, когато чух това, заболя ме заради него, и днес често призо­вавам приятелите си да бъдат честни и да ми кажат, когато стане време да се оттегля.
Една вечер Джорджия ми се обади по телефона с вестта, че Роло може би е на прага на смъртта, и помоли да отидем при тях незабавно. Вечерта тримата се редувахме на смени край леглото на Роло, който бе в безсъзнание с напреднал белодробен едем – дишаше трудно, понякога с дълбоки дълги вдишвания и издиш­вания, последвани от няколко по-къси и плитки. В крайна смет­ка по време на моето бдение – бях седнал на леглото до него, сложил ръка на рамото му – Роло направи едно последно конвул­сивно вдишване, след което издъхна. Джорджия ме помоли да ѝ помогна да го изкъпе и подготви за сутринта, когато от погре­балната агенция щяха да го вземат и откарат в крематориума.
През нощта, разтърсен от смъртта на Роло и предстоящата кремация, аз имах ярко и незабравимо съновидение:

С родителите ми и сестра ми се разхождаме в голям търговски център и решаваме да се качим на горния етаж. Озовавам се в асансьора, но сам – семейството ми е изчезнало. Изкачването трае дълго. Слизам от асансьора на тропически плаж. Но не мога да открия семейството си, въпреки че не спирам да ги търся. Макар да се намирам на красиво място – за мен тропическите плажове са истински рай, – в мен започва да се надига ужас.
След това си слагам нощна риза със симпатичния, усмихнат образ на мечока Смоуки. Мечешкото лице за­почва да става все по-ярко, а после – ослепително. Скоро става фокус на съновидението, сякаш цялата енергия на съновидението е концентрирана в симпатичната, ухилена физиономия на Смоуки.
 
Събудих се не толкова заради ужаса, а от ослепителната светлина, която излъчваше образът на нощната риза. Сякаш спалнята ми бе внезапно осветена от мощни прожектори.
Какво се криеше зад ослепителния образ на мечока Смоуки? Сигурен съм, че той имаше връзка с предстоящата кремация на Роло. Неговата смърт ме конфронтира със собствената ми смърт, която в съновидението бе представена посредством изолираността от семейството ми и безкрайното изкачване с асансьора. Шокиран съм от наивността на моето несъзнавано. Срам ме е, че една част от мен е възприела холивудската визия за безсмър­тието като небесен рай, където има дори тропически плаж.
Същата нощ си бях легнал дълбоко разтърсен от ужаса от смъртта на Роло и предстоящата му кремация и моето сънови­дение представляваше опит за смекчаване на този ужас, за пре­връщането му в поносимо преживяване. Смъртта в съня е деги­зирана като изкачване с асансьор към тропически плаж, а огне­ната кремация – като нощна риза (за смъртния сън), украсена с миловидния образ на пухкаво мече. Но ужасът не може да бъде овладян и образът на Смоуки ме събужда с ослепителното си сияние.

ДВАЙСЕТ И ПЕТА ГЛАВА. 
СМЪРТ, СВОБОДА, ИЗОЛАЦИЯ И СМИСЪЛ
 
През 1970-те години идеята за учебника по екзистенциална психотерапия непрестанно „къкреше“ в ума ми, но на този етап все още бе така неопределена и ми се струваше така трудно осъществима, че не бях готов да седна и да пиша. Но един ден ни дойде на гости Алекс Комфърт. Спомням си как двамата се­дяхме в напълно реконструирания ми кабинет на дървото и разговаряхме. Той ме слушаше съсредоточено, докато му раз­казвах за онова, което чета, и идеите си за учебника. След около час и половина Алекс ме прекъсна и тържествено обяви:
– Ърв, слушах те внимателно, чух всичко, което ми каза, и с пълна увереност заявявам, че е дошъл моментът да спреш четенето и да започнеш писането.
Точно от това имах нужда! Иначе щях да се люшкам в коле­бания поне още няколко години. Алекс разбираше от книги – беше издал над петдесет – и неговият авторитетен тон и вярата му в мен ме тласнаха да пренаредя приоритетите си и да започ­на да пиша. Моментът бе действително идеален, тъй като току-що бях получил покана да прекарам година в научна работа в станфордския Център за съвременни изследвания в областта на по­веденческите науки. Макар да продължих да се срещам с некол­цина пациенти, през цялата 1977 – 78 академична година пишех почти по цял ден. За жалост не успях да опозная добре никой от трийсетимата други изтъкнати учени, сред които бъдещата председателка на Върховния съд на САЩ – Рут Бейдър Гинсбърг, но пък се сприятелих със социоложката Синтия Епстийн, която до днес ни е семейна приятелка.
Писането така ми вървеше, че завърших книгата след година. Тя започва със случка от един курс по арменска кухня, ръково­ден от Ефрония Хачатурян, майка на моя добър приятел и коле­га Херант Хачатурян. Ефрония беше прекрасен готвач, но не владееше добре английски език и обучаваше изцяло посредством демонстрации. Докато приготвяше своите ястия, аз записвах всичките съставки и етапи на приготвяне, но колкото и да се стараех, моите ястия не ставаха вкусни колкото нейните. Със сигурност, мислех си, този проблем си има решение: поставих си за цел да наблюдавам още по-внимателно. В следващия урок следях съсредоточено всяко действие на Ефрония. Тя приготви ястието и го подаде на своята дългогодишна помощница Луси да го постави във фурната. Този път обаче държах под око и Луси и видях нещо необичайно: преди да постави ястието във фурна­та, тя небрежно си избра няколко подправки и го поръси с по щипка от тях! Абсолютно убеден съм, че именно небрежно по­ръсените подправки променяха всичко.



Авторът с критика Алфред Казин и професора по право от Станфордския университет Джон Каплан, Център за съвременни изследвания в областта на поведенческите науки, 1978 г.

Използвах този анекдот като встъпление, за да уверя чита­телите, че екзистенциалната психотерапия не е някакъв нов, езотеричен подход, а винаги е съществувала под формата на важни, но неназовани добавки, които най-опитните терапевти привнасят в работата си.
Във всеки от четирите раздела на книгата – смърт, свобода, изолация и смисъл – аз излагах своите източници и клинични наблюдения, а освен това разкривах философите и писателите, от чиито произведения съм черпил.
От четирите раздела този за смъртта е най-обемистият. В много от научните си статии съм писал за работата със смърт­но болни пациенти, но в този текст съм се съсредоточил върху ролята, която съзнанието за смъртността може да изиграе в те­рапията на физически здравия пациент. Макар да възприемам смъртта като онзи далечен грохот, смущаващ пикника на живо­та ни, съм на мнение, че една автентична конфронтация със смъртността може да промени начина ни на живот: това би ни помогнало да отредим на баналното подобаващо място и да ни окуражи да живеем така, че да не трупаме съжаления. Толкова философи по един или друг начин са изразили същото, което каза моята терминално болна пациентка: „Колко жалко е, че трябваше да чакам ракът да направи тялото ми на решето, за да се науча как да живея“.
Свободата е основен проблем за много мислители екзистенциалисти. За мен в сърцевината на този проблем е идеята, че тъй като обитаваме вселена без присъщ замисъл, трябва да станем автори на живота, изборите и действията си. Подобна свобода поражда толкова тревожност, че мнозина от нас се предават на богове или диктатори, за да се избавят от бремето ѝ. Ако ние сме, както се е изразил Сартр, „неоспорим автор“ на целия си опит, тогава най-скъпите ни идеи, най-прекрасните ни истини, самата основа на убежденията ни биват подкопани от съзнание­то, че всичко във вселената е условно.
Третата тема – изолацията, не касае междуличностната изо­лация (тоест самотата), а една по-фундаментална изолация. В основата на този раздел е залегнала идеята, че всеки от нас е захвърлен сам в света и трябва да си отиде от него сам. В сред­новековната пиеса „Всеки човек“ (Everyman) мъж бива посетен от ангела на смъртта, който му съобщава, че времето му на зе­мята е свършило и трябва да поеме към своя последен съд. Човекът моли ангела да му позволи да вземе някого със себе си в това пътуване. Ангелът отвръща: „Вземи, ако има такъв, кой­то е готов да те последва“. До края на пиесата са описани неус­пешните опити на главния герой да си намери спътник – братов­чед му например се оправдава, че е схванат единият пръст на крака му. В края на тази християнска нравоучителна история спътник на главния герой се съгласява да стане не някой друг човек, а Добри дела. Утеха в умирането може да ни даде един­ствено знанието, че сме живели добре.
Разглеждайки изолацията, се съсредоточавам основно върху взаимоотношенията терапевт – пациент, желанието ни да се слеем с другиго и страха ни от индивидуацията. С наближава­нето на смъртта мнозина осъзнават, че когато умрат, с тях ще загине и целият им неповторим, отделен свят – този свят от гледки, звуци и преживявания, който не познава никой друг, дори жизненият им партньор. На осемдесет и пет годишна въз­раст аз изпитвам все по-остро тази форма на изолация. Когато се замисля за света на детството си – фамилните сбирки в неде­ля вечер у леля Люба, носещите се от кухнята ухания, печеното говеждо, цимеса, чолента, игрите на монопол, партиите шахмат с баща ми, мирисът на каракуленото палто на майка ми, – ме побиват тръпки, тъй като си давам сметка, че всичко това вече съществува единствено като спомен.
В раздела за четвъртия основен екзистенциален проблем – безсмислието, засягам въпроси като: Защо сме тук? Ако всичко е преходно, какъв смисъл има животът? Каква е целта на живота?
Винаги се вълнувам, когато прочета пасажа, в който Алън Уилис описва как играе с кучето си Монти.
 
Ако се наведа и взема пръчка, той веднага изтича пред мен. Случило се е чаканото. Той има мисия... Никога не му хрумва да оценя тази мисия. Отдаден е единствено на осъществяването ѝ. Той пробягва или преплува всяко разстояние, прескача или преминава през всяко препят­ствие, за да стигне до тази пръчка.
И когато я вземе в уста, я носи обратно: защото мисията му не е просто да я вземе, а да я върне. И все пак, докато се връща към мен, той не бърза. Иска да ми я даде и да изпълни задачата, но не иска да приключи с мисията и отново да бъде в състояние на очакване...
Късметлия е, че си има мен, за да му хвърлям пръчка­та. Аз чакам Бог да хвърли моята. Чакам отдавна. Кой знае кога, ако това въобще се случи, Той отново ще ми обърне внимание и ще ми даде, както аз на Монти, въз­можност да изпълнявам мисия.
 
Утешителна е вярата, че Бог е предвидил цел за нас. Нерелигиозните хора ги смущава фактът, че трябва сами да си хвър­лят пръчката. Колко ли успокояващо би било да знаеш, че съ­ществува реална, осезаема цел в живота, а не е необходимо да се примиряваш с простото усещане за цел? Идват ми наум ду­мите на Овидий „Има полза от присъствието на богове, тъй че нека вярваме в тяхното съществуване“.
Макар често да мисля за „Екзистенциална психотерапия“ като за учебник за несъществуващ курс, аз никога не съм въз­намерявал да създавам нова терапевтична област. Намерението ми беше да повиша осведомеността на всички терапевти по отношение на екзистенциалните проблеми в живота на техните пациенти. През последните години се появиха професионални организации на екзистенциалните терапевти, а през 2015 г. по­средством видеоконферентна връзка говорих на многочисления първи международен конгрес на екзистенциалните терапевти в Лондон. Макар да приветствам засиления акцент върху екзис­тенциалните проблеми в психотерапията, имам известни резер­ви по отношение на идеята за обособяване на отделна школа. Организаторите на международния конгрес срещнаха огромни трудности в създаването на изчерпателно определение на шко­лата. В края на краищата винаги ще има пациенти, чиято тера­певтична работа е съсредоточена най-вече върху междулич­ностните проблеми, самоуважението, сексуалността или зави­симостите, поради което екзистенциалните въпроси може да не са от непосредствено значение за тях. А това дава отражение върху обучението. Рядко минава и седмица без някой студент да ме попита къде може да бъде обучен като екзистенциален психотерапевт. В такива случаи винаги предлагам той първо да се обучи като общ терапевт, да усвои поне няколко различни терапевтични подхода и чак тогава, по време на докторската си програма или работата си под супервайзърство, да усвои спе­циализираната материя на екзистенциалната психотерапия.

ДВАЙСЕТ И ШЕСТА ГЛАВА. 
ГРУПИТЕ ОТ ХОСПИТАЛИЗИРАНИ ПАЦИЕНТИ И ПАРИЖ
 
През 1979 г. получих предложение временно да заема длъж­ността медицински директор на психиатричното отделе­ние на Станфордската болница. По това време системата на стационарната психиатрична помощ навсякъде из страната беше в безпорядък: застрахователните компании бяха намалили по­критието на психиатричната хоспитализация, настоявайки па­циентите да бъдат възможно най-бързо премествани в по-евтини домове за грижи. Тъй като повечето пациенти престояваха в болницата едва седмица или по-малко, съставът на всяка от групите рядко беше същият в две поредни сесии и срещите бяха хаотични и неефективни. Най-вече поради описаната смутна ситуация духът на персонала беше изключително нисък.
Не бях планирал да се залавям с друг проект, свързан с гру­повата терапия, но чувствах необходимост да вложа в нещо си­лите си, да се справя с някакво предизвикателство. Бюрото ми бе разчистено, книгата ми за екзистенциалната психотерапия бе завършена и аз бях готов за ново начинание. Дълбоко убеден в ефикасността на груповия подход и примамен от предизвикателството да създам нов способ за водене на групи от хоспитализи­рани пациенти, аз се съгласих да изпълнявам предложената длъжност в продължение на две години. Привлякох на работа психиатър от Станфорд, за да се занимава с лекарственото лече­ние (психофармакологията никога не е била сред силните страни и интересите ми), и се концентрирах главно върху изнамирането на нов подход в груповата терапия, съобразен с непрекъснато променящия се състав на групите в психиатричните отделения. Започнах с посещения на групови сесии във водещи психиатрии из страната. Навсякъде цареше смут: дори най-известните уни­верситетски болници не разполагаха с ефективни програми за групова терапия на хоспитализирани пациенти. При такова те­кучество ръководителите на групите бяха принудени да въвеждат по един или двама нови участници в началото на всяка сесия и да им дадат възможност да разкажат защо са хоспитализирани. Почти неизменно техните разкази – и насърчаваните от терапев­та реакции на останалите членове на групата – запълваха цялата среща. Като че ли никой не извличаше особена полза от тези групи. Беше необходима изцяло нова стратегия.
Отделението за остри психиатрични разстройства на Стан­фордската болница беше с капацитет двайсет души и аз обосо­бих две групи – високофункционална и нискофункционална, – всяка от които се състоеше от шест до осем пациенти (новопри­етите с остри състояния бяха твърде объркани, за да участват в която и да е група през първите няколко дни). След известно експериментиране в крайна сметка разработих приложим способ. Предвид текучеството, изцяло изоставих идеята за приемстве­ността между сесиите и базирах работата на един нов принцип: животът на всяка група щеше да е с продължителност една сесия, а задачата на водещия щеше да е да направи тази една среща възможно най-ефективна и плодоносна. Планът за работа във високофункционалната група щеше да се състои от четири фази:
 
1. Всеки пациент поред формулира цел – конкретизира някой междуличностен проблем, върху който желае да работи по време на сесията. (Тази фаза поглъщаше почти една трета от времето.)
2. Остатъкът от сесията преминаваше в работа по реали­зирането на целите на пациентите.
3. След края на груповата сесия наблюдаващите (студенти по медицина, психология или консултиране, специали­занти по психиатрия и медицински сестри, които сле­дяха срещите през двупосочно огледало) влизаха в залата и обсъждаха видяното, докато пациентите ги слушаха, насядали на столове, разположени в кръг около тях.
4. И накрая, през последните десет минути участниците в групата изразяваха реакциите си към дискусията на наблюдаващите.
 
Първата стъпка – формулирането на цел, беше най-трудна и за пациентите, и за терапевтите. Тази цел, съгласно разработения от мен метод, не трябваше да касае причините за хоспитализи­ране – например плашещите гласове, които пациентите чуваха, страничните ефекти от антипсихотичните лекарства или трав­матично събитие в живота им. Тя трябваше да е насочена към някакъв проблем в техните взаимоотношения с другите – на­пример „Самотен съм. Имам нужда от приятели, но никой не желае да се сближи с мен“, „Когато се открия, срещам присмех“ или „Имам чувството, че хората ме смятат за отблъскващ и досаден, и искам да разбера дали това наистина е така“.
Следващата стъпка на терапевта щеше да е трансформира­нето на тази цел в задача, по която да се работи тук и сега. Ко­гато участник в групата каже „Самотен съм...“, терапевтът би могъл да го попита: „Можеш ли да уточниш защо се чувстваш самотен в тази група?“, „С кого от присъстващите тук би желал да се сближиш?“ или да му предложи: „Нека опитаме да разбе­рем с какво самият ти допринасяш за самотата си в тази група днес“.
Терапевтът трябва да е много активен, но всичко върви добре, членовете на групата си помагат един на друг в подобряването на междуличностното си поведение и резултатите са чувстви­телно по-добри, отколкото, ако работата е фокусирана върху причините за хоспитализация.
Опитвах се да осигуря на наблюдаващите активна роля в терапевтичната сесия и приносът им беше благотворен. При проучване, което проведох, пациентите оцениха последните двайсет минути от срещата (дискусията с наблюдателите) като най-важната част! Някои пациенти дори имаха навика да над­ничат в стаята за наблюдение преди началото на сесията и ако в този ден нямаше наблюдаващи, не участваха в груповия раз­говор с особена охота. Подобна реакция наблюдавах и в групи­те ми от пациенти на амбулаторно лечение. Ако участниците в групите могат да видят наблюдаващите и да получат обратна информация от тях, терапевтичната работа се улеснява.
За ежедневната среща на нискофункционалната група раз­работих модел, който включваше серия безопасни, структури­рани упражнения за себеразкриване, емпатия, усвояване на социални умения и идентифициране на желани личностни промени.
И накрая, за да се справя с понижения дух на персонала, аз сформирах ежеседмична група за работа върху процеса – тоест група, в която персоналът (в това число медицинският директор и главната сестра) обсъждаше взаимоотношенията си един с друг. Много е трудно да се води подобна група, но в крайна сметка тя става безценно средство за уталожване на напреже­нието между медицинските работници.
След като водих групи от пациенти на стационарно лечение всекидневно в продължение на две години, аз реших да си взема творчески отпуск (членовете на катедрите в Станфордския уни­верситет имат възможност на всеки шест години да излизат в творчески отпуск с продължителност шест или дванайсет месе­ца, като в първия случай получават пълна заплата, а във втория – половин), за да опиша в книга новоразработения си подход в груповата терапия с хоспитализирани пациенти. Първоначално­то ми намерение бе да отида отново в Лондон, но Мерилин настоя този път да отидем в Париж. И така през лятото на 1981 г. ние заминахме за Франция заедно с дванайсетгодишния ни син Бен. (По това време дъщеря ни Ийв учеше в медицинско училище, Рийд беше завършил Станфордския колеж, а Виктор учеше в колежа „Оберлин“.)
 
Пътуването си започнахме с посещение на нашите добри приятели Стина и Херант Хачатурян в дома им на един остров близо до финландския бряг. Няколко години Херант беше член на катедрата по психиатрия на Станфордския университет, но поради отличните си административни умения бе определен за университетски омбудсман и академичен наставник. Имаше дар слово и курсът му върху човешката сексуалност стана легенда­рен, най-посещаваният в историята на Станфордския универси­тет. Жена му Стина, журналистка, преводачка и писателка, имаше общи интереси с Мерилин, а дъщеря им Нина завърза доживотно приятелство с Бен.
Островът беше приказно убежище, обраснало с борове и изобилстващо с боровинки, обградено от страховит океан, и докато бяхме там, Херант ме убеди да направя шоковия скок от сауната в ледените води на Северно море – но само веднъж. От Финландия взехме нощния ферибот до Копенхаген. Обикнове­но е достатъчно само да погледна снимка на лодка, за да ми прилошее, но с помощта на малка доза марихуана стигнах без­проблемно до Копенхаген, където проведох еднодневен семинар за датски терапевти. Разгледахме и някои от местните забележителности, посетихме гробовете на Сьорен Киркегор и Ханс Кристиан Андерсен, погребани близо един до друг в гробището Асистенс.
В Париж се настанихме в апартамент на петия етаж в сграда без асансьор на улица „Сен Андре дез Ар“, на три пресечки от река Сена в 5-и район. С помощта на Мерилин се сдобих с каби­нет на две пресечки от улица „Муфтар“, предназначен от френ­ското правителство за чуждестранни учени.
Престоят ни в Париж беше чудесен. Всяка сутрин, преди да вземе метрото до училището „Екол Интернасионал Биланг“, синът ни Бен слизаше до улицата да купи кроасани и вестник „Интернешънъл Хералд Трибюн“ и отново се качваше до петия етаж да ни ги донесе. Мерилин работеше по нова книга – „Май­чинство, смърт и литературата на лудостта“, в жанра на литера­турно-психологическата критика. Аз се запознах с много от нейните френски приятели, които неведнъж ни канеха на вечеря, но общуването с тях ми беше трудно: малко от тях говореха английски език и въпреки че усилено изучавах френски с частен учител, не напредвах кой знае колко. Затова на социалните съби­рания обикновено се чувствах като селския идиот.
В гимназията и колежа бях учил немски език и вероятно поради сходството му с идиш, който говореха родителите ми, с него се справях прилично. Но ритъмът и интонациите във френ­ския език ме объркваха. Може би това е свързано с неспособност­та ми да запомням и възпроизвеждам мелодии. Този лош езиков ген трябва да дължа на майка ми, която имаше значителни проблеми с английския език. Но френската храна! С особено нетърпение очаквах сутрешните кроасани и следобедните за­куски в 17 часа. Нашата уличка представляваше оживена пеше­ходна търговска алея със сергии, на които се продаваха неземно сладки ягоди, и гурме магазини, където можеше да си купиш пастет от птичи дроб на резени и заешки терин. От сладкарни­ците и хлебарниците Мерилин и аз си купувахме tarte aux fraises des bois24, а Бен – pain au chocolat25.
Въпреки че не разбирах френски език достатъчно, за да оти­да с Мерилин на театър, аз я придружих на няколко концерта – слушахме един паметен контратенор в църквата Сен Шапел и една вълнуваща оперета на Офенбах в театър „Шатле“, но най-много от всичко обичах да посещавам музеите. Как бе въз­можно да не харесам картините с водни лилии на Моне, особено след като с Бен и Мерилин отидохме с влак до провинциалния дом на Моне в Живерни и видяхме прочутия мост в японски стил над езерото с водните лилии. Разхождах се из Лувъра, за­държайки се най-дълго в залите с артефакти от Древен Египет и Персия и внушителния фриз от гланцирани тухли, на който са изобразени лъвове.
По време на този незабравим престой в Париж аз написах „Групова психотерапия за хоспитализирани пациенти“26. Завър­ших я за шест месеца – далеч, далеч по-бързо, отколкото всяка друга своя книга. Освен това тя е единствената книга, която издиктувах. Ръководството на Станфорд бе достатъчно щедро, за да изпрати на университетски разноски секретарката ми Беа Мичъл с нас в Париж и аз всяка сутрин ѝ диктувах две или три страници. В следобедите редактирах, прередактирах и обмислях как да продължа на следващия ден. С Беа бяхме добри приятели и всеки ден заедно изминавахме двете пресечки до улица „Муфтар“, за да обядваме в някой от многобройните гръцки ресто­ранти.
„Групова психотерапия за хоспитализирани пациенти“ бе издадена през 1983 г. от „Бейсик Букс“ и повлия върху приложе­нието на груповата терапия в много отделения за стационарно лечение. Освен това ефикасността на този подход бе доказана с множество емпирични изследвания, но аз така и не се върнах към работата с хоспитализирани пациенти, тъй като отново се заех да обогатявам знанията си в сферата на екзистенциалната философия.
Реших да разширя философското си образование, като опоз­ная по-добре източната мъдрост, за която не знаех почти нищо и не бях засегнал дори бегло в „Екзистенциална психотерапия“. Преди да заминем за Париж, бях започнал да чета в тази област и даже бях споделил за своя интерес на някои учени в Станфорд, сред които и един мой специализант – Джеймс Тензъл, който беше участвал в ритрийти, ръководени от един известен будистки учител – С. Н. Гоенка, в неговия ашрам „Дхамма Гири“ в Игатпури, Индия. Всички специалисти, с които се консултирах, ме убеждаваха, че четенето няма да ми е достатъчно и че е важно да започна медитативна практика. И така, през декември аз се сбогувах с Париж, Мерилин и Бен – които щяха да останат в града още месец – и заминах за Индия, за да посетя Гоенка.

ДВАЙСЕТ И СЕДМА ГЛАВА. 
ПЪТУВАНЕ ДО ИНДИЯ
 
Това пътуване беше наситено с преживявания и дори сега, трийсет и пет години по-късно, помня много подробности от него. А понеже напоследък все повече се интересувам от различните медитативни практики и уважението ми към тях все повече нараства, събитията от това пътуване започнаха да при­добиват сякаш свръхестествена яснота в паметта ми.
Самолетът се приземява в Бомбай, сега Мумбай, по време на ежегодния фестивал Чатурхи, когато огромни тълпи почитат огромни статуи на бога със слонска глава Ганеша. Отдавна не съм пътувал сам и съм развълнуван от срещата с този нов свят и новото си приключение. На следващия ден поемам на двуча­сово пътуване с влак от Мумбай до Игатпури. В едно купе съм с три красиви сестри индийки, облечени в сарита с яркожълт и пурпурен цвят.
Най-красивата от трите седи на мястото до мен и аз вдъхвам опияняващото ѝ ухание на канела и кардамон. Другите две седят срещу мен. Час по час крадешком поглеждам спътничките си – красотата им спира дъха ми, – но през повечето време се на­слаждавам на удивителните гледки през прозореца. Линията следва извивките на реката, в която са нагазили тълпи от хора – те пеят и потапят малки статуи на Ганеша във водите ѝ, а мнозина държат и жълти сфери от папиемаше. Посочвам навън и заговарям жената до мен:
– Извинете, бихте ли ми казали какво става там? Какви са тези напеви?
Тя се обръща към мен, поглежда ме право в очите и ми от­говаря на съвършен английски език с индийски акцент:
– Казват „Обични, Канапати, върни се отново догодина“.
– Канапати? – питам.
Другите две жени изхихикват.
Моята спътничка отговаря:
– Езикът и обичаите ни са доста объркващи, знам. Но веро­ятно вие знаете по-разпространеното име на този бог – Ганеша.
– Благодаря. А мога ли да ви попитам защо го потапят в реката?
– Ритуалът ни предава знанието за космическия закон: фор­ма и без­форменост се редуват безкрайно. Статуите на Ганеша са направени от глина и във водата те се разтварят до безформе­ност. Тялото се разпада, но богът, който го обитава, е вечен.
– Колко интересно. Благодаря. И един последен въпрос: защо хората държат онези жълти хартиени сфери?
При този въпрос и трите жени изхихикват.
– Сферите символизират Луната. Има една стара легенда, в която Ганеша изял твърде много ладу...
– Ладу?
– Ладу е наш традиционен сладкиш, пържена тестена топ­ка с кардамонов сироп. Ганеша много обичал ладу и една вечер изял толкова много, че паднал и стомахът му се пръснал. Лу­ната, единственият свидетел на тази случка, много се смяла. Вбесен, Ганеша прогонил Луната от Вселената. Но много ско­ро на всички, дори на боговете, им станало толкова мъчно за Луната, че избрали сред себе си пратеници, които да помолят Шива, бащата на Ганеша, да го умилостиви. Дори Луната по­искала прошка от Ганеша, който се смилил и смекчил наказа­нието ѝ: от този момент нататък тя трябвало да е невидима само един ден от месеца, а в останалите дни – и да е отчасти видима.
– Благодаря – отвърнах. – Очарователна история. Колко е забавен този бог със слонска глава!
Спътницата ми се замисля за кратко и добавя:
– Моля, нека онова, което чухте, не ви кара да подценявате сериозността на религията. Много са интересни отличителните черти във външността на Ганеша – всяка от тях означава нещо.
Тя измъква изпод дрехата си украшение с фигурка на Ганеша, сваля го от шията си и го вдига пред погледа ми:
– Разгледайте внимателно Ганеша. Всяка негова характерна особеност предава важно послание. Голямата глава ни казва да мислим за важните неща, големите уши – да слушаме добре, малките очи – да се съсредоточаваме. О, и още нещо, малката уста ни казва да говорим по-малко, което ме кара да се запитам дали не се разговорих прекалено.
– Ни най-малко. – Тя е толкова красива, че на моменти труд­но следя мисълта ѝ, но разбира се, не ѝ го казвам. – Моля, про­дължете. Кажете ми защо има само един бивник?
– За да ни напомня да се придържаме към доброто и да об­ръщаме гръб на злото.
– А какво държи? Прилича на брадва.
– Да, тя означава, че трябва да пресичаме своите привързаности.
– Това много ми напомня за будизма – отбелязвам.
– Не бива да забравяме, че Буда е роден от великия океан на Шива.
– И един последен въпрос. Мишката под крака му? Присъст­ва във всяка статуя.
– О, това е най-интересният атрибут – отвръща тя. Очите ѝ ме потапят в транс, чувствам се така, сякаш се разтварям в по­гледа ѝ. – Мишката символизира „желанието“. Ганеша учи, че трябва да държим желанието под контрол.
Внезапно се разнася скърцане на спирачки и влакът забавя ход. Моята спътница, чието име така и не съм узнал, казва:
– Ах, наближаваме Игатпури и трябва да се приготвя за слизане. Със сестрите ми ще участваме в ритрийт за практику­ване на Випасана медитация там.
– И аз ще участвам в този ритрийт. Много ми хареса да си говорим. Бихме могли да продължим разговора си в ашрама – по обяд или следобед?
Тя кима:
– Уви, разговори няма да има...
– Объркан съм. Казвате не, но кимате, все едно се съглася­вате.
– Да, да, нашето кимане винаги обърква американците. Ко­гато кимаме нагоре и надолу, имаме предвид „не“, а когато за­въртаме глава наляво и надясно, имаме предвид „да“. Знам, че при вас е обратно.
– Значи, имате предвид „не“, но защо? Защо няма да има разговори?
– По време на ритрийта е забранено да се говори. Благород­ното мълчание е правило, закон по време на Випасана ритрийта – никаква реч в следващите единайсет дни. Забранено е и това.
– Тя посочва книгата в скута ми. – Не бива да се разсейваме от изпъл­нението на задачата си.
– Е, в такъв случай довиждане – казвам аз и добавям с на­дежда: – Може би ще разговаряме отново във влака на връщане.
– Не, приятелю, не трябва да мислим за това. Гоенка учи, че трябва да живеем единствено в настоящето. Спомените за ми­налото и копнежите за бъдещето пораждат единствено безпо­койство.
Често си мисля за нейните думи на раздяла: „Спомените за миналото и копнежите за бъдещето пораждат единствено без­покойство“. В тези думи има много истина, но колко би ни коствало това. Аз не съм готов да плащам толкова висока цена.
В Игатпури изминах пеш краткото разстояние до центъра за медитация, където се регистрирах и бях приканен да направя дарение за ашрама. Поинтересувах се каква е средната такса, която плащат участниците в ритрийтите, и научих, че повечето от тях са бедни и не плащат нищо. Дарих двеста долара, смятай­ки, че това е скромна сума за десетдневен ритрийт с включени стая и храна. Въпреки това служителите на регистрацията из­глеждаха впечатлени от щедростта ми и всичките поклатиха глава одобрително. Огледах се и забелязах, с известно безпокойс­тво, че от около двестата участници, които се регистрираха за ритрийта, аз бях единственият западняк!
Един служител в ашрама постави всичките ми книги в шкаф­че на рецепцията и ме отведе в спалното помещение. Вероятно защото бях направил значително дарение, бях настанен в стая с още само четирима души. Поздравихме се мълчаливо. Единият беше сляп и три-четири пъти погрешка се опита да легне на моята постелка и трябваше да го отвеждам до неговата. В про­дължение на всичките десет дни никой не говореше. Само Гоенка и от време на време неговият помощник.
Чак когато погледнах разписанието, започнах да си давам сметка за сериозността на онова, което ме очакваше. Денят за­почваше в пет часа сутринта с лека закуска, следвана от обуче­ние по медитация, напеви и лекции през целия ден. Единстве­ното истинско хранене за деня беше вегетариански обяд, но много скоро загубих апетит и почти престанах да мисля за храна – обичайно явление за ритрийта, както установих.
След закуска се събрахме в голямата зала, където имаше нисък подиум за Гоенка. Подът беше застлан с рогозки и разби­ра се, липсваше каквато и да е мебелировка. Двестата участни­ци седяха в поза „лотос“ и мълчаливо очакваха появата на Го­енка. След няколкоминутна тишина четирима помощници съ­проводиха Гоенка до подиума. Той бе внушителен, хубав мъж с бронзов загар, облечен в бели дрехи. Започна урока си с напеви от древен будистки текст на пали – мъртъв индоевропейски език, с който си служи будисткият клон Теравада. Гоенка щеше да прави това всяка сутрин, пеейки с необикновено плътния си баритонов глас, който сякаш проникваше в мен. Каквото и да ме очакваше, аз знаех, че насладата от пеенето на Гоенка всяка сутрин щеше да осмисли всичките трудности по време на моето пътуване. В края на ритрийта аз си купих няколко диска с него­ви записи и години наред след това ги слушах всяка вечер, излегнат в топлата вана.
Първото, за което се сещам, когато си задам въпроса защо неговите напеви ми въздействаха така, е гласът на баща ми, който припява на леещите се от грамофона еврейски песни. После ми идва наум, че напевите на Гоенка много ми напомнят напевите на канторите в синагогата. В юношеството ми се ис­каше възможно най-бързо да избягам от синагогата, но сега си спомням, че изпитвах известна наслада от мелодичния глас на кантора. Предполагам, някъде дълбоко в мен има една част, която копнее по мистичното, копнее за облекчение на болката от изолацията посредством ритуала и авторитета. Смятам, че са малцина онези, в които този копнеж липсва. Виждал съм, така да се каже, царя гол, не една високопоставена личност ми е до­верявала тайните си, и знам, че никой не е имунизиран срещу отчаянието и копнежа по лоното на божественото.
 
През първите няколко дни Гоенка ни учеше как да се съсре­доточим върху дишането си, как да усещаме хладината на въз­духа при вдишване и топлината на издишания въздух, който е бил в дробовете. Още в първия ден обаче само след няколко часа седенето в поза „лотос“ се превърна в сериозен проблем за мен. Никога не ми е било удобно да седя на пода и коленете и гърбът започнаха да ме болят. През обедното прекъсване уведо­мих за проблема си един от помощниците на Гоенка (въпреки забраната да разговаряме един с друг, в наистина спешни случаи беше позволено да разговаряме с някой от помощниците). Той ме погледна удивено и на глас се запита какво ли бях извър­шил в предишния си живот, за да е гърбът ми така неуслужлив сега. Все пак ми предложи прост дървен стол и през останалата част от ритрийта аз бях единственият на стол сред всичките двеста участници, седящи спокойно в поза „лотос“. Коментарът на помощника относно предишните ми животи беше между другото единственото загатване за свръхестественото, което чух през целия ритрийт. Наличието на строга дисциплина бе почти неосезаемо до една вечер, когато някой шумно изпусна газове.
Няколко души се изсмяха високо и скоро осем или десет души бяха обзети от пристъп на смях, който продължи няколко ми­нути. Гоенка побърза да приключи беседата си и на следващата сутрин забелязах, че публиката му беше намаляла: нямаше ги онези, които се бяха смели вечерта, без съмнение изгонени.
На третия ден Гоенка започна официално да преподава ме­дитацията Випасана, инструктирайки ни да се съсредоточаваме върху темето си, докато там се появи някакво усещане, може би сърбеж или потрепване, след което да пренасочим вниманието си надолу към лицето, в очакване някое усещане там да ни даде сигнал да преминем към шията, а после към раменете и така нататък, докато стигнем ходилата, през цялото време осъзна­вайки своето дишане и своето непостоянство. Цялото ни по-нататъшно обучение беше съсредоточено единствено върху усвояването на тази Випасана техника, която, както Гоенка не­веднъж ни напомняше, била начинът, по който самият Буда медитирал.
 
В добавка към обучението и напевите, Гоенка ни изнесе няколко мотивационни лекции, които, с малки изключения, ме разочароваха. Той ни уверяваше, че сега бяхме богати, тъй като разполагаме с техника, която ни позволява да използваме вре­мето си по-смислено. Например, чакайки на автобусната спирка, можехме да медитираме по метода Випасана и да прочистим ума си така, както градинарят премахва плевелите от градината. По този начин, подчертаваше той, ние имаме преимущество пред останалите, които чакат на спирката и просто си губят времето. Последната идея – че Випасана дава на практикуващия предим­ство пред останалите – беше за мен недостойна и хвърляше сянка върху духовното обаяние на Гоенка.
След няколко дни непрекъснато обучение аз имах озарение, което коренно промени същността на заниманията ми с Випа­сана. Аз започнах да „обхождам“ тялото си. Започнах да се чувствам така, сякаш върху главата ми изливат мед, който бав­но се стича надолу и ме обгръща изцяло. Усещането беше при­ятно, тялото ми сякаш жужеше или трептеше, и именно тогава ме осени внезапното прозрение: сега вече напълно разбирах защо толкова много практикуващи желаеха да остават в това състояние седмици, даже години. В него липсваше тревогата, липсваше страхът, липсваше чувството за Аз или обособеност, имаше го единствено небесното жужене и топлината, която се разлива по тялото.
Уви, това прекрасно неземно състояние продължи само ден и половина и повече не успях да вляза в него. Боя се, че ако трябва да дам сам на себе си оценка по Випасана медитация, тя би била Слаб. За капак на всичко, и сънят ми съвсем се развали – рядко спях повече от четири-пет часа на денонощие. Това се дължеше поравно на интензивната медитация, опитите на сле­пия ми съквартирант да се настани в моето легло и обиколките на нощните пазачи, които по цяла нощ силно надуваха поли­цейски свирки, за да държат крадците далеч. Времето минава­ше изключително бавно, а аз все повече се отегчавах. И тъй като нямах кой знае какъв избор, често перях дрехите си, неза­висимо дали имаше нужда, и час по час проверявах дали са изсъхнали.
От време на време виждах отдалеч моята красива спътничка, но разбира се, не можех да я заговоря. Често обаче, сигурен съм, тя се взираше дълбоко в очите ми. Въпреки предупреждението ѝ, че мислите за бъдещето будят безпокойство, аз неведнъж фантазирах как след ритрийта отново я срещам във влака, този път без сестрите ѝ. Полагах всички усилия да прогоня тази сладка фантазия – без съмнение такива фантазии са препятствия по пътя към покоя.
Но най-зле от всичко понасях забраната на книгите. Рядко минава и ден, без да прочета глава или две от някой роман, а сега се бях разделил с всичките си четива още при регистраци­ята. Бях нервен като наркоман в абстиненция. Веднъж намерих смачкан празен лист в раницата си и реших за развлечение да нахвърлям на него сюжет за разказ. Замислих се върху думите на моята спътница от влака: „Спомените за миналото и копне­жите за бъдещето пораждат единствено безпокойство“. И с молив в ръка започнах да размишлявам върху катастрофалните послед­ствия, до които би могла да доведе тази мисъл. Представих си как Шекспир, възприел тази сентенция, се отказва да напише „Крал Лир“. Не само крал Лир, всичките ярки литературни герои щяха да останат неродени. Да, култът към спокойствието на ума носи утеха, но на каква цена, на каква цена!
След ритрийта взех влака обратно до Мумбай и повече не видях трите индийски сестри. Преди да напусна Индия, исках да посетя Варанаси, духовната столица на страната, но пътят ми минаваше през Калкута, където бях потресен, както никога преди, от дълбината на човешкото нещастие. Таксито, с което пътувах от летището към града, мина покрай безкрайни редици бедняшки колиби, във всяка от които очевидно имаше печка на въглища, тъй като през комините си бълваха черен пушек, кои­то дразнеше гърлото и насъбрал се, вече затъмняваше слънцето в два часа следобед. Мършави просяци, слепци, прокажени и изпосталели деца с ококорени очи ме посрещаха всеки път на излизане от хотела. Прокажените ме преследваха в продължение на няколко пресечки, заплашвайки да ме допрат с откритите си рани, ако не им дам пари. Винаги излизах с джобове, пълни с монети, но нищетата бе неутолима. Опитвах да прилагам Ви­пасана техниките, които току-що бях научил, но така и не ус­пявах да постигна спокойствие. Кратката ми медитативна практика като че ли не можеше да ми помогне срещу реалното безпокойство.
След три дни в Калкута се качих на влак и пристигнах в свещения град Варанаси късно вечерта. Бях единственият турист на безлюдната гара. След час мина един местен с велосипедна рикша и се споразумяхме, след оживен пазарлък, да ме откара до вътрешността на града и да ми помогне да си намеря хотел. Но тъй като отвсякъде се бяха стекли многобройни будистки поклонници, почти не бяха останали свободни легла. В крайна сметка, след два часа търсене, си запазих стаичка в един тибет­ски манастир, където ми бе удобно, но доста шумно. Почти не спах заради високите и радостни тантрически напеви, продъл­жили през цялата нощ. В следващите дни посещавах семинари, уроци по йога и медитация в различни манастири. Въпреки че в медитацията никак не ме биваше, семинарите и лекциите ми бяха много интересни – дори за миг не ме обзе съмнение, че в будистката традиция се съдържаше огромна мъдрост. Но и не ми мина през ума да се запиша в друг курс по медитация. По това време тя ми се струваше твърде солипсистично занима­ние – имах свой живот, който ме очакваше другаде: съпруга и семейство, които обичах много, работа и собствен начин да служа на другите.
Плавах с лодка по Ганг, наблюдавах ежедневните кремации по речния бряг, шайките маймуни по дърветата и покривите и изследвах околностите с водач, един колежанин с мотоциклет. След това отидох до Сарнат, където има множество почитани от будистите обекти, например Еленовия парк, където Буда произ­несъл първата си проповед пред последователите, и дървото Бодхи, отгледано от клонка на истинското дърво, под което Буда постигнал просветление.
Когато отидох на гарата, за да си купя билет обратно до Калкута, откъдето трябваше да се кача на полет за Съединените щати с прекачване в Тайланд, продавачът на касата ме осведоми, че билети няма за няколко дни напред. Бях озадачен, тъй като гарата изглеждаше сравнително пуста. Върнах се в хотела и помолих за помощ управителя. С усмивка той ми обясни, че решението на този проблем е съвсем просто и че имам още да уча за порядките в Индия. После дойде с мен до гарата и там ми поиска петдоларова банкнота, която подаде на продавача на гишето и той моментално ми даде билет. Когато се качих на влака, забелязах, че съм единственият пътник в целия второкла­сен вагон.
От Калкута отлетях за Тайланд, където направих обиколка из плаващите пазари и будистките светилища и имах интересен разговор на чай с един будистки учен, с когото си бях уговорил среща посредством мой приятел у дома. Вечерта приятел на братовчед ми Джей ме изведе на обиколка по светските места из града. В един ресторант за морска храна сервитьорът, вместо да ни даде меню, ни отведе до езерото, обкръжаващо ресторанта, за да си изберем риба. След като хвана избраните от нас риби с дълго кепче, ни отведе до голям кош с пресни зеленчуци, къде­то аз си избрах гарнитура. Опитах се възможно най-ясно, с единствената фраза, която знаех на тайски език, да инструктирам сервитьора в храната ми да не се слагат люти подправки, но трябва да съм я произнесъл грешно, защото тя предизвика в него такъв бурен смях, че другите сервитьори дойдоха, за да се присъединят към веселбата. След вечерята моят гид ме заведе в салон за масаж „цяло тяло“. Една асистентка ме въведе в стая, където ме помоли да се съблека и да взема душ, след което от главата до петите ме покри с масажно масло. Тогава влезе маса­жистката, изключително красива гола жена, и започна да ме масажира. Само след броени минути осъзнах, че тук с „цяло тяло“ се имаше предвид друго – тази жена масажираше не ця­лото ми тяло, а с цялото си тяло. В края на масажа тя се усмих­на, поклони се и ме попита по най-деликатен начин: „Бихте ли желали и нещо друго?“.
От Банкок с автобус отидох до Чианг Май, където наблюдавах обезлесяване с помощта на слонове. Запознах се с един австриец, турист като мен, и заедно наехме водач, който с кану ни откара нагоре по течението на река Мае Кок. Спряхме в едно селце, където се присъединихме към мъжете, които, седнали в кръг, пушеха опиум, докато жените, разбира се, вършеха цялата рабо­та. За първи и последен път пробвах опиум и преживяването не беше нещо поразително: просто ме обзе приятно, отпуснато състояние, което продължи няколко часа. Продължихме към Чианг Рей, минавайки покрай множество приказни островърхи храмове, които сякаш всеки миг щяха да излетят. В Чианг Рей се разходих по моста, свързващ Тайланд с Бирма. После се качих на полет до остров Пукет, където няколко дни се разхождах по плажовете и се гмурках, след което отпътувах към Калифорния.
Въпреки че пътешествието много ми хареса, в крайна сметка платих висока цена за него. Скоро след като се завърнах у дома, развих странно заболяване и в продължение на няколко седмици страдах от умора, главоболие, световъртеж и липса на апетит. Авторитетите в Станфордската болница бяха единодушни, че съм прихванал някаква тропическа болест, но никой не можеше да каже точно каква. Няколко месеца по-късно отбелязахме възстановяването ми с кратка ваканция на един от Карибските острови, където бяхме наели бунгало за две седмици. В един от първите дни легнах да подремна на канапето и се събудих наха­пан от насекоми. На следващия ден се чувствах по-зле, отколкото след завръщането си от Индия. Прибрахме се и лекарите в Станфордската болница седмици наред ме изследваха за денга и други тропически болести. Въпреки че използваха всички възможни тестове от съвременната диагностична медицина, те така и не разбудиха загадката на моето заболяване.
Боледувах в продължение на около шестнайсет месеца, през които силите ми едва стигаха, за да се добера до Станфорд все­ки ден, при това с много почивки. Една от близките приятелки на Мерилин по-късно ѝ споделила, че много познати смятали, че съм претърпял инсулт. Накрая аз взех решение да възстановя тялото си: започнах да посещавам фитнес залата и се заставях да тренирам ежедневно. Независимо колко зле се чувствах, под­държах тренировъчния си режим, докато в крайна сметка въз­върнах здравето си. Спомням си колко често дванайсетгодишния по това време Бен влизаше в спалнята и мълчаливо сядаше на леглото до мен. В онези две години много ми липсваше играта на тенис с него, искаше ми се да бях го научил да играе шахмат и да караме велосипеди, макар той да твърди, че сме играли табла и сме чели на глас „Хрониките на Томас Ковенант Неверника“ от Стивън Доналдсън27.
От онзи момент насетне чувствам дълбока емпатия към па­циентите, страдащи от загадъчни недиагностицируеми заболявания, като Синдром на хроничната умора или фибромиалгия. Това беше една мрачна глава в моя живот и почти всичките ми спомени от онези дни са избледнели, но също така зная, че това беше най-сериозната проверка на издръжливостта ми.
 
Макар да не медитирах отново много години след това, аз започнах да обръщам все повече внимание на тази практика отчасти защото познавам много хора, които чрез нея са намери­ли облекчение от страданието и са направили живота си по-състрадателен. В изминалите три години прочетох повече за медитацията, разговарях с практикуващи я колеги и самият експериментирах с различни подходи. Често вечер, когато се почувствам неспокоен, си пускам някой от безчетните записи с медитативна музика за сън в интернет и обикновено заспивам преди края му.
Пътешествието до Индия беше моето първо задълбочено запознаване с азиатската култура. И нямаше да е последното.

ДВАЙСЕТ И ОСМА ГЛАВА. 
ЯПОНИЯ, КИТАЙ, БАЛИ И ПАЛАЧ НА ЛЮБОВТА
 
Докато се регистрирах в хотела си в Токио през пролетта на 1987 г., неочаквано срещнах англоговорещия психолог, на когото японските ми домакини бяха осигурили самолетен билет от Ню Йорк, за да превежда. Той беше настанен в съседната на моята стая и щеше да бъде на разположение по всяко време през седмицата, докато трае моята консултация.
– Бихте ли ми казали какво точно ще правя? – попитах.
– Програмният директор на болницата „Хасегава“ не ми каза нищо конкретно за разписанието ви тази седмица.
– Защо ли? Попитах и тях, но не ми отговориха: сякаш целе­насочено ме държат в неведение.
Той просто ме погледна и вдигна рамене.
На следващата сутрин, когато двамата отидохме в болница­та „Хасегава“, във фоайето с огромен букет цветя топло ме по­срещнаха голяма група психиатри и администратори. Те казаха, че първата ми сутрин при тях е специален случай: целият болни­чен персонал щял да присъства на срещата, на която ще комен­тирам сесия на група от хоспитализирани пациенти. После ме отведоха в зала с около четиристотин места. Тъй като бях ко­ментирал групови сесии безброй пъти, почувствах се спокоен и се отпуснах в стола си, очаквайки да пуснат избрания видеозапис на групова сесия. Но какво беше слисването ми, когато разбрах, че персоналът бе подготвил сложна драматизация на групова среща. Бяха записали сесия, проведена в едно от болничните отделения предишния месец, след което бяха транскрибирали разговора, разпределили бяха ролите на членове от персонала и очевидно бяха репетирали многократно пиесата. Драматизация­та беше изпипана, но, уви, представяше една от най-ужасните групови срещи, на които съм бил свидетел. Водещите обикаля­ха зад участниците, раздаваха съвети и възлагаха на всекиго поред всевъзможни упражнения. Нито веднъж член на групата не заговори на друг – по мое мнение отличен пример как не трябва да се води групова терапия. Ако просто беше пуснат запис на действителната сесия, нямаше да ми е трудно да го спирам на пауза и да очертавам алтернативните Подходи. Но как можех да спра една старателно режисирана възстановка, навяр­но репетирана безброй часове? Това щеше да е ужасно оскър­бление. Затова аз съсредоточено изгледах цялото представление (докато преводачът шепнеше в ухото ми). И едва впоследствие, докато коментирах видяното, тактично, много тактично, пред­ложих някои междуличностно ориентирани техники.
Без да щадя сили, аз предавах знанията си през тази седми­ца в Токио, но така и не се почувствах полезен. По време на престоя си там осъзнах, че има нещо дълбоко вкоренено в япон­ската култура, което е в противоречие със западната психоте­рапия, и особено груповата терапия: и това бе срамът от себеразкриването и споделянето на семейните тайни. Предложих да се сформира група от терапевти за работа върху процеса и да ръководя няколко нейни сесии, но идеята ми беше отхвърлена и ако трябва да съм честен, изпитах облекчение. Мисля, че бих срещнал мощна мълчалива съпротива, която не би позволила почти никакъв напредък. На всичките презентации, които изне­сох, публиката се отнасяше към мен с почит и внимание, но никой не изрази мнение, не зададе въпрос.
Мерилин имаше сходно преживяване по време на същия престой в Токио. Тя изнесе лекция върху американската женска литература от XX в. пред многобройна публика в един японски женски институт. Организацията беше добра – преди лекцията имаше чудесен танцов рецитал, – а публиката беше съсредото­чена и почтителна. Но когато тя прикани присъстващите да задават въпроси или изразяват мнения, настана мълчание. Две седмици по-късно Мерилин изнесе същата лекция в Пекинския университет за чуждестранни изследвания и в края бе засипана с въпроси от китайските студенти.
В Токио бях обгърнат с изключително внимание. Много ми допаднаха обядите с кутии бенто, в които имаше по седем изис­кани и разкошно подредени блюда. В моя чест бяха организира­ни разточителни партита, а моят домакин великодушно ми предложи да използвам, когато пожелая, луксозния му апарта­мент с 360-градусова панорама в Хаваи.
След тази консултация, когато и да сме пътували до Япония, винаги с нас са се отнасяли великодушно и домакини, и непо­знати. Една вечер в Токио тръгнахме към близкия кабуки театър, но се загубихме. Показахме билетите си на жена, която миеше стълбището пред една сграда, и я помолихме да ни упъти. Тя мигом остави работата си и ни заведе до самия вход на театъра, на четири пресечки оттам. Друг път, в Киото, бяхме слезли от автобус и се разхождахме из града, когато чухме забързани стъпки след себе си. Една възрастна жена, която едва си поема­ше въздух, ни подаде чадъра, който бяхме забравили в автобуса. Малко по-късно в един будистки храм се заговорихме с непознат мъж, преподавател в колеж, който ни покани в дома си на вече­ря. Но в японската култура моят терапевтичен подход не срещ­на радушен прием, поради което и много малко от книгите ми са преведени на японски език.
Япония беше първата спирка в следващия ми едногодишен творчески отпуск. Току-що бях приключил поредната трудоем­ка преработка на учебника си по групова психотерапия. Начи­наещите в писането на учебници, като мен, обикновено не подозират, че ако учебникът има успех, ги очаква доживотна работа по него. Той трябва да бъде преработван през няколко години, особено, ако има нови изследвания и промени в съот­ветната област – какъвто бе случаят с груповата психотерапия. Ако учебниците не бъдат осъвременявани, преподавателите просто намират по-актуални текстове, които да препоръчват на студентите.
През пролетта на 1987 г. семейното ни гнездо се изпразни: най-малкото ни дете – Бен, отлетя от дома, за да учи в колежа на Станфорд. След като изпратих преработения вариант на учебника на издателя си, с Мерилин отпразнувахме свободата си с цяла година пътувания в чужбина, като спряхме за дълги писателски уединения на остров Бали и в Париж.
От дълго време обмислях възможността да напиша една много различна книга. Цял живот съм бил любител на наратива и често вмъквам в научните си текстове терапевтични истории, някои от по няколко реда, други – цели страници. През години­те мнозина читатели на учебника ми по групова терапия са ми споделяли, че с охота изчитат много страници суха теория, знаейки, че малко по-нататък ги очаква поредната илюстратив­на история. И така, на петдесет и шест годишна възраст аз реших да внеса в живота си една съществена промяна. Щях да продъл­жа да обучавам младите психотерапевти с писмени текстове, но в тях да отредя за наратива привилегировано място: щях да направя историята първостепенен елемент и основен двигател на обучението. Чувствах, че е дошъл моментът да освободя раз­казвача в себе си.
Преди да замина за Япония, бе наложително да се науча да работя с новата си модерна джаджа: преносим компютър. Наех­ме за три дни едно бунгало в Ашлънд, Орегон – град, който бяхме посещавали много пъти заради изключителния театрален фестивал, който се провеждаше там. Вечерите гледахме поста­новки, но през деня аз усърдно се упражнявах да пиша на лапто­па. Щом започнах да го употребявам по-уверено, ние се отпра­вихме към първата си спирка: консултацията в Токио.
По това време все още пишех с един пръст. Всичките си предишни книги и статии бях писал на ръка (или, в един случай, диктувал). Но за да използвам новия си компютър, трябваше да се науча да пиша на клавиатура и в това ми помогна един нео­бичаен способ: по време на дългия полет до Япония играх една от първите компютърни игри, в която моят космически кораб бе атакуван от вражески извънземни кораби, които изстрелваха снаряди с формата на букви, от които можех да се предпазя единствено натискайки съответния клавиш. Играта се оказа изключително ефективна и когато самолетът ни се приземи на летището в Япония, аз вече можех да пиша на компютърна кла­виатура.
 
След посещението ни в Токио отлетяхме за Пекин, където се срещнахме с четирима наши приятели американци и наемайки водач, задължителен в онези години, се отправихме на двусед­мична обиколка из Китай. Посетихме Великата китайска стена, Забранения град и направихме речно пътуване до Гуейлин, където бяхме запленени от красотата на сякаш нарисуваните с цветни моливи планини в далечината. По време на цялата оби­колка аз не спирах да обмислям своя бъдещ сборник с терапев­тични истории.
Един ден в Шанхай се чувствах леко неразположен и не придружих останалите в целодневната им обиколка. Цялата сутрин прекарах в почивка. От куфарчето си, претъпкано с дик­тувани бележки за сесиите, аз напосоки издърпах една папка (от общо двайсет и пет) и изчетох резюметата на седемдесет и петте терапевтични срещи, които бях провел със Саул, шейсетгодишен учен биохимик.
Същия следобед, докато скитах сам из задните улички на Шанхай, се натъкнах на голяма, красива и отдавна изоставена католическа църква. Вратата не беше заключена, влязох вътре и докато безцелно крачех по пътеките между скамейките, погле­да ми привлече изповедалнята. След като се уверих, че съм съвсем сам, направих нещо, което винаги бях искал: вмъкнах се вътре и седнах на мястото на изповедника. Замислих се за ду­ховниците, които са слушали признанията на каещите се в тази кабинка, и си представих какво са чували – толкова разкаяние, толкова срам, толкова вина. Завиждах на тези божи служители, завиждах им заради способността да обявяват пред страдалците: „Опростен си“. Каква терапевтична власт! Моите способности бяха нищожни в сравнение с нея.
След като бях прекарал в изповедалнята може би час, се случи нещо удивително: изпаднах в особено умозрително със­тояние, по време на което в съзнанието ми изкристализира це­лият сюжет на историята „Три неразпечатани писма“. И изведнъж вече знаех всичко за нея – герои, развитие на събитията, момен­ти на напрежение. Трябваше незабавно да запиша всичко това, преди да се изпари от съзнанието ми, но не носех нито бележник, нито молив (ерата на айфоните още не беше настъпила) – няма­ше как да съхраня мислите си. Трескаво затършувах из църква­та и на една празна етажерка открих парченце молив, но нито къс хартия, затова прибягнах до единственото място, където можеше да се пише – празните страници в задграничния ми паспорт, – и там нахвърлях основните моменти в историята. Тя беше първото попълнение в сборника, който впоследствие щях да озаглавя „Палач на любовта“.
Няколко дни по-късно ние се сбогувахме със своите прияте­ли и Китай и се качихме на полет за Бали, където щяхме да прекараме два месеца в екзотична къща под наем. Там започнах да пиша сериозно. Мерилин също вече работеше по нов ръкопис (който по-късно стана книгата ѝ „Кръвни сестри. Френската революция в паметта на жените“). Макар да обичахме много четирите си деца, ние бяхме въодушевени от свободата си: това беше първата ни по-дълга ваканция без тях от времето на меде­ния ни месец във Франция трийсет и три години по-рано.
 


Бали, 1988 г.

Балийската ни къща беше коренно различна от всички дру­ги, в които бяхме отсядали. Отвън се виждаше само високата стена около обширния имот, изобилстващ от тучна тропическа растителност. В къщата нямаше стени, а само висящи прегради, разделящи стаите. Спалното помещение се намираше на горния етаж, а банята – в отделна постройка. Първата ни нощ там беше незабравима: към полунощ ни нападнаха рояци летящи насеко­ми, бяха навярно милиони, и единственото ни спасение бе да се завием презглава. Гледах куфарите, решен да избягам възможно най-далеч от това място възможно най-скоро, още с пукването на зората. Но когато изгря слънцето, всичко бе отново спокойно, не се виждаше и едно насекомо, а прислужниците се кълняха, че подобни рояци от термити се събирали за размножаване само веднъж в годината. Птици в ярко оперение смело кацаха по дърветата с преплетени клони из градината и извиваха чуднова­ти трели. Опияняваха ни ухания на непознати цветя, а в кухня­та открихме оставени странни плодове. Шест души обслужващ персонал живееха в колиби из огромния двор и през деня чис­теха, готвеха, обработваха градината, свиреха на музикални инструменти и изработваха венци от цветя и плодове за честите религиозни празници. На три минути пеш от къщата, по песъч­лива пътечка, тръгваща от задната врата в оградата, се стигаше до прекрасния плаж Кута – все още девствен и безлюден в оне­зи дни. И за всичко това плащахме далеч по-нисък наем от онзи, който взимахме за къщата си в Пало Алто.
След като написах „Три неразпечатани писма“ – историята за Саул – по бележките, нахвърляни в паспорта, аз прекарвах сутрините на пейката в градината, преглеждайки папките в куфара за следващ сюжет. В следобедите заедно с Мерилин се разхождахме с часове по девствения плаж и тогава почти неу­сетно някоя история пускаше коренчета и започваше да се раз­вива така стремително, че ме заставяше да оставя настрана всички бележки и да ѝ се отдам изцяло. Сядайки да пиша, аз нямах представа как ще завърши историята или каква форма ще приеме. Чувствах се почти като страничен наблюдател, който следи как тя пуска корени, а след това филизи, които скоро за­почват да се преплитат.
Често бях чувал писатели да твърдят, че историята се пише сама, но до този момент не бях ги разбирал напълно. След два месеца аз вече можех изцяло да оценя хумора в един стар анек­дот за английския романист от XIX в. Уилям Текери, който Мерилин ми бе разказала преди години. Една вечер, излизайки от своя кабинет, той срещнал съпругата си и тя го попитала как му е вървяло писането през деня. Той отвърнал: „О, денят беше ужасен! Пенденис [един от героите му] се държа като глупак и аз просто не можах да го спра“.
Скоро свикнах да се вслушвам в разговорите между героите си. През цялото време надавах ухо – дори след като приключех с писането за деня и под ръка с Мерилин излезех на разходка по някой от безкрайните плажове с фин пясък. Не след дълго имах друго писателско преживяване, едно от върховите преживявания в живота ми. В момент, когато бях дълбоко навлязъл в една от историите, осъзнах как неверният ми ум флиртува с друг сюжет, оформящ се под прага на непосредственото ми възприятие. Приех това като сигнал – тайнствен знак от мен към самия себе си, – че историята, която пиша, наближава своя край и е необ­ходимо скоро да помогна на следващата да се роди.
Сега, когато всичко написано съществуваше единствено в паметта на този непознат компютър, започна да ме обзема за­силващо се безпокойство, че нямам хартиено копие на работата си – такива неща като флаш памет, дропбокс и тайм машийн все още не съществуваха. За жалост пътуването не се отрази добре на преносимия ми принтер „Кодак“ и само след месец на Бали той предаде богу дух. Разтревожен от възможността работата ми да изчезне завинаги нейде из чарковете на компютъра, аз реших да потърся помощ. Оказа се, че на целия остров Бали има само един принтер, в компютърна школа в столицата Денпасар. Занесох компютъра си в школата, изчаках края на заниманията и помолих или подкупих – а може би и двете, забравил съм – преподавателя, за да ми направи безценната разпечатка на на­писаното до този момент.
В Бали не се налагаше да чакам дълго вдъхновението. Без поща, телефон или друго, което да ме разсейва, аз пишех по-добре и по-бързо от преди. За два месеца написах четири от десетте истории. Много време отделях за замаскиране на само­личността на пациентите си. Променях тяхната външност, професия, възраст, националност, семейно положение, а често дори пола им. Исках да съм съвсем сигурен, че никой няма да ги разпознае, а разбира се, щях да изпратя на всеки пациент завършената история за него, за да получа лично позволение за публикуването ѝ.
В свободното време с Мерилин и изследвахме острова. Оби­чахме да слушаме мелодичния балийски език, възхищавахме се на местните танци, живопис, кукловодство, дърворезба и се дивяхме на религиозните шествия. Разходките по плажа и гмуркането ми доставяха райска наслада. Един ден нашият шофьор ни откара, заедно с два велосипеда, до една от най-високите точки на Бали, откъдето в продължение на няколко километра се спускахме през селата, минавайки покрай сергии с резени джакфрут и дуриан. За моя изненада шахматът беше популярен в Бали и се играеше навсякъде. Често рано сутрин ходех в един близък ресторант, за да поиграя със сервитьора.
С Мерилин се бяхме споразумели да прекараме втората по­ловина от едногодишния си творчески отпуск в Европа. Аз обичам тропическите острови, а Мерилин Франция и през целия си брак правим компромиси един за друг. Мерилин току-що официално бе напуснала административната си длъжност в Станфордския университет. Въпреки това на път за Европа трябваше да се отбие в Пало Алто, за да довърши някои свои професионални задължения. Аз пък се отбих в красивия луксо­зен апартамент на нашите японски домакини в Оаху, Хаваи, където написах още две истории. След пет седмици Мерилин най-после свърши работата си и ми се обади да ми съобщи, че е време да възобновим пътуването си.
Следващата ни спирка беше град Беладжо, Италия. Година преди това и двамата бяхме кандидатствали (и бяхме одобрени) за престой в творческия център на фондацията „Рокфелер“ в Беладжо: Мерилин, за да работи по книгата си с женски споме­ни за Френската революция, а аз – по своя сборник с психотерапевтични истории.
В академичните среди пребиваването в Беладжо минава за една от най-големите облаги. Разположено съвсем близо до езе­рото Комо, имението на фондацията „Рокфелер“ има красиви градини, превъзходен готвач, който всяка вечер ни поднасяше различен вид собственоръчно направена паста, и красива цен­трална вила, в която бяха настанени трийсетте стипендианти, всеки от които разполагаше с отделен кабинет. Творците се събираха за храненията и вечерните семинари, на които всеки представяше своята работа. Мерилин и аз пишехме сутрин, а в следобедите с ферибота отивахме до някое от очарователните селца по брега на езерото. Аз прекарвах доста време и със Стенли Елкин – изумителен романист и сатирик. Стенли беше при­кован в инвалидна количка вследствие на полиомиелит. Всяка вечер той слушаше радио, за да си набавя сюжети и герои.
След Беладжо прекарахме оставащите четири месеца от творческия си отпуск в Париж, където наехме апартамент на булевард „Порт Роял“. Мерилин пишеше у дома, а аз в едно кафене близо до Пантеона, където завърших последните четири разказа. И този път денем взимах уроци по френски език – уви, както преди, без каквато и да е полза, – а вечерите се разхождах­ме из града и вечеряхме с нейните парижки приятели.
Харесваше ми да пиша на открито в кафенето и бях необи­чайно работоспособен. По-късно, когато се прибрах у дома, открих в квартал Норт Бийч в Сан Франциско едно кафене („Мелвино“) с подходяща за писане атмосфера и там продължих своята практика. Тъй като бях замислил книгата си като сборник с обучителни истории, предназначени за начинаещи психотерапевти, се заех да напиша по няколко абзаца в края на всяка история, които да изясняват илюстрираните с нея теоретични принципи. Понеже това се оказа прекалено мъчна задача, за няколко седмици написах шейсет страници епилог, след което изпратих по пощата ръкописа на издателя си с чувство на дъл­боко удовлетворение.
Две или три седмици по-късно с мен се свърза Фийби Хос – редакторката от „Бейсик Букс“, която щеше да се занимава с моята книга. Фийби беше дяволски (но и ангелски) редактор и на двама ни бе съдено да се сблъскаме в епична схватка. Доколкото си спомням, Фийби направи само незначителни редактор­ски намеси в историите. В паметта ми се е запечатала вмъкна­тата от нея фраза „лавина от плът“ в историята за дебелата жена и често ми се иска да имаше повече такива добавки в книгите ми. Но когато Фийби прочете епилога ми, направо обезумя и настоя да го премахна изцяло. Тя беше абсолютно убедена, че историите сами говорят за себе си и нямат нужда от никакво теоретично разяснение. Между мен и Фийби пламна същинска война, която продължи месеци. Изпращах ѝ версия след версия на епилога, всяка от които тя ми връщаше жестоко орязана, докато накрая сведе моите шейсет страници до десет и настоя те да бъдат преместени в началото на книгата. Съвсем наскоро препрочетох сборника и още на краткия пролог потръпнах от неудобство при спомена за яростната си съпротива: Фийби, безупречен редактор, какъвто никога повече няма да срещна, беше абсолютно права.
Преди премиерата на книгата с Мерилин отлетяхме за Ню Йорк, за да присъстваме на издателското парти по случай пуб­ликуването ѝ – такива събития, днес вече рядкост, тогава бяха нещо обичайно. Партито бе насрочено за понеделник, но отри­цателна рецензия в неделния брой на вестник „Ню Йорк Таймс“ попари ентусиазма на всички ни. Формата на книгата беше почти без прецедент: подобни бяха само книгите с описани случаи на Фройд и „Петдесетминутният час“28 на Робърт Линднър, за пациенти, подложени на хипнотерапия. Рецензентката на „Ню Йорк Таймс“ – детска психиатърка, се възмущаваше от формата на сборника и завършваше своето разгромяващо ревю с думите, че предпочита да чете описания на случаи в профе­сионалните журнали.
Няколко минути след полунощ в неделя обаче по телефона ми се обади моят издател и обзет от силна радост, ми съобщи, че в подготвяния за сряда брой на „Ню Йорк Таймс“ щял да бъде поместен възторжен отзив на известната писателка и рецензентка Ева Хофман. И до днес съм благодарен на Ева Хофман, с която имах удоволствието да се запозная години по-късно. Имах представяния на книгата в Ню Йорк и в книжарниците из дузина други градове. Тогавашните книжни турнета из цялата страна са вече част от миналото, ведно с книжните гидове, кои­то посрещаха авторите на летището и ги отвеждаха до мястото на събитието. В почти всяка книжарница преди мен беше минал Оливър Сакс, който по същото време представяше новоиздаде­ната си книга „Мъжът, който взе жена си за шапка“29. Пътищата ни се пресичаха толкова често, че го чувствах като свой добър познат, но, уви, така и не се запознахме лично. Възхищавах се много на работата му и след като прочетох неговата вълнуваща последна книга „В движение“30, му изпратих писмо, в което изразих възхищението си. Малко след това той почина.
В рамките на няколко седмици след издаването си, за мое дълбоко изумление, „Палач на любовта“ си проправи път до списъка с бестселъри на „Ню Йорк Таймс“, където се задържа няколко седмици. Скоро бях засипан с покани за интервюта и беседи и си спомням, че веднъж, докато обядвах с превъзходния есеист Филип Лопейт, един от преподавателите ми по време на писателската работилница в колежа „Бенингтън“, му се оплаках от умората и напрежението. Съветът му към мен беше: „Отпус­ни се и се радвай на вниманието – бестселърите са рядкост и кой знае – може никога да не ти се удаде да напишеш втори такъв“. Ах, колко прав се оказа той.
Двайсет и три години по-късно издателят ми реши да пре­издаде „Палач на любовта“ с различна корица и ме помоли да напиша нов послеслов. Препрочетох книгата – за първи път от много години – и реакцията ми бе силна и разнопосочна: гордост, съчетана с горчивина от напредналата ми старост, и завист към по-младия ми Аз. Определено бях на мнение, че този приятел пише много по-добре от мен. Бе удоволствие да се срещна от­ново с всичките си скъпи пациенти, мнозина от които вече не бяха сред живите. Имаше обаче едно изключение: историята „Дебела жена“. Спомням си как я написах, последна от десетте, в парижкото кафене. Часове наред съчинявах абзаца, изясняващ понятието за контрапренос, неблагоприятните емоционални реакции на терапевта към пациента.
 
В деня, в който Бети прекрачи прага на кабинета ми и насочи своето масивно тяло с тегло сто и десет кило­грама на ръст един и шейсет към елегантния пациентски стол, аз си дадох сметка, че този път контрапреносът ще е за мен извънредно тежко изпитание.
 
Историята е замислена като обучителен текст за психотерапевти и по-скоро аз, а не пациентката, съм главният герой в нея. Това е разказ за ирационалните чувства, понякога дори на от­блъскване, които терапевтът може да изпита към пациента си и могат да се превърнат в съществена пречка за терапията. Психотерапевтът може да изпитва силни чувства на привличане към пациента или мощна отрицателна реакция, произтичаща от несъзнавани източници, вероятно преживявания с негативни фигури в миналото. Макар да не бях наясно с всичките причини за своите отрицателни чувства към жените с наднормено тегло, аз бях убеден, че те отчасти се дължаха на взаимоотношенията с майка ми. Знаех също, че трябва да полагам големи усилия, за да преодолея тези силни чувства и да общувам с пациентката човешки и положително. Това беше същината на историята и за да направя разказа си по-въздействащ, преувеличих степента на своя контрапренос. Така противоречието между отрицателния контрапренос към Бети и желанието да ѝ помогна стана основ­ният конфликт в сюжета.
Една случка породи в мен дълбока емпатия към Бети. По обява за запознанства в местен вестник тя си беше уговорила среща с мъж (обичайна практика в онези дни преди интернет сайтовете за запознанства). За срещата беше поставила роза в косата си, за да я разпознае избраникът ѝ, но той въобще не се появил. Бети каза, че такова нещо ѝ се случва не за първи път, и предположи, че мъжът я е видял отдалеч и си е тръгнал. Заболя ме заради Бети и едва сдържах сълзите си, докато тя ми разказваше как с всички сили се е опитвала да запази са­мообладание и да допие питието си сама в претъпканото заве­дение.
Бях горд с развръзката на историята, изразена в последното изречение, след като тя иска от мен прегръдка за сбогом: „И ко­гато я взех в обятията си, с изненада установих, че ръцете ми я обгръщат цялата“.
Бях взел решение в тази история с безкомпромисна честност да разкрия срамните си мисли относно затлъстяването. Всъщност дори стигнах много по-далеч: в полза на художественото въз­действие силно преувеличих отвращението си и превърнах ис­торията в разказ за конфликта между ролята ми на лечител и натрапчивите мисли, които не ми даваха мира на заден план.
С известно безпокойство дадох на Бети да прочете история­та и я помолих за разрешение да я публикувам. Бях, разбира се, променил всички издайнически детайли и я попитах дали желае да променя и нещо друго. Казах ѝ че съм преувеличил отрица­телните си чувства за целите на изразителността. Бети каза, че разбира, и ми даде писмено съгласие да издам разказа.
Читателската реакция към тази история беше бурна и гръм­ка. „Дебела жена“ предизвика лавина от отрицателни отзиви на жени, които се чувстваха оскърбени и възмутени. Но и вълна от още повече положителни писма на млади терапевти, облекчени от факта, че не само те полагат усилия да преработят отрица­телните си чувства към някои пациенти. Моята честност, уве­ряваха ме те, ги улеснявала да живеят в съгласие със себе си въпреки отрицателните чувства и ги насърчавала да разговарят открито за това със своите супервайзъри или колеги.
В едно интервю по „Фреш Еър“ – популярна радио програма на Националното обществено радио, водещата Тери Грос ми зададе въпроси – „разкритикува“ е може би по-точната дума – за тази история от сборника ми. Накрая в своя защита аз възклик­нах: „Не прочетохте ли докрай историята? Не разбрахте ли, че в нея става въпрос за моето израстване в терапията с пациентка, към която съм имал предразсъдъци, и че в крайна сметка съм се променил, съзрял съм като психотерапевт. Аз съм главният герой в тази история, не пациентката“. Повече не получих покана за участие в тази програма.
Предполагам, че историята действително е причинила болка на Бети, макар тя да не ми го каза. Тогава бях като кон с капаци. Твърде амбициозен, твърде дързък, твърде увлечен в освобож­даването на писателските си инстинкти. За което и до днес съ­жалявам. Ако пишех историята сега, бих се опитал да заменя затлъстяването с някое коренно различно състояние и още по­вече бих засилил художествения момент при описанието на терапията.
 
Завърших послеслова към новото издание на „Палач на лю­бовта“ с една констатация, която би изненадала по-младия ми Аз: а именно, че панорамата, която се открива пред човек на осемдесет години, е доста по-добра, отколкото съм очаквал. Да, не мога да отрека, че животът в напреднала възраст се състои от поредица загуби, но дори при тези обстоятелства аз намерих много повече спокойствие и щастие в седмото, осмото, а вече и деветото десетилетие, отколкото смятах, че са възможни. А старостта върви и с още един бонус: препрочитането на собствените ти произведения може да е още по-вълнуващо! Отслабването на паметта си има някои неочаквани преимущест­ва. Докато прелиствах страниците на „Три неразпечатани писма“, „Палач на любовта“, „Умря детето, което не трябваше“, аз горях от любопитство. Бях забравил как свършват историите!

ДВАЙСЕТ И ДЕВЕТА ГЛАВА. 
КОГАТО НИЦШЕ ПЛАКА
 
През 1988 г. се върнах към преподаването и клиничната работа и заедно със София Виноградов, специализирала психиатрия в Станфордския университет, написахме „Кратък наръчник за групова психотерапия“31 за издателството на Аме­риканската психиатрична асоциация. Скоро обаче ме обзе един познат дискомфорт: липсваше ми писането на художествена литература. Не след дълго усетих притегляне към някои произ­ведения на Ницше. Винаги съм обичал да чета Ницше и скоро бях така опиянен от мощното му слово, че бях неспособен да освободя съзнанието си от този необикновен философ от XIX в. – мислител с бляскав ум, но тъй изолиран и обезверен, тъй от­чаяно нуждаещ се от помощ. След като прекарах няколко месеца потопен в неговите ранни творби, ми стана ясно, че несъзнаваното ми вече бе решило какво ще е следващото ми начинание.
На този етап ме разкъсваха две желания: да продължа из­следванията си и преподаването в Станфордския университет или да се хвърля в дълбокото и да се опитам да напиша роман. Малко е онова, което си спомням за развоя на тази вътрешна борба. Помня единствено решението, което обедини моите две разнопосочни желания: щях да напиша обучителен роман, по­средством който да се опитам да пренеса студентите си назад във времето, във Виена от края на XIX в., за да станат свидетели на раждането на психотерапията.
Защо Ницше? Макар да е живял в епохата, когато Фройд създава психотерапията, никой никога не го е свързвал с тази сфера. Но много мисли, пръснати из създадените преди зората на психотерапията творби на Ницше, са изключително подхо­дящи за обучението на терапевтите. Например:
 
Лекарю, помогни си сам; така ще помогнеш и на па­циента си. Нека неговата най-добра помощ е да види със собствените си очи онзи, който изцелява сам себе си.
 
Трябва да градиш над и отвъд себе си. Но първо трябва сам да си изграден, прав по тяло и душа. Не само себе си трябва да създадеш, но и нещо по-висше.
 
Именно такъв съм бил през целия си живот: придърп­ващ, повдигащ, възпитаващ, възпитател, наставник и напътственик, който ненапразно веднъж посъветва сам себе си: „Стани такъв, какъвто си“.
 
Онзи, който има защо да живее, може да понесе всяко „как“.
 
Често обичаме повече желанието, отколкото желано­то.
 
Някои не могат да разкъсат собствените си вериги и въпреки това са способни да донесат избавление на приятелите си.
 
Представих си един алтернативен, художествен развой на историческите събития, в който Ницше би могъл да изиграе основна роля в еволюцията на психотерапията. Представих си го как взаимодейства с познатите личности, които свързваме със зачеването на психотерапията: Зигмунд Фройд, Йозеф Бройер (наставник на Фройд) и пациентката на Бройер – Анна О. (първия човек, лекуван по психоаналитичния метод). С какво ли би била по-различна днес психотерапията, питах се, ако Ницше, един философ, беше изиграл ключова роля в нейното формиране?
В периода, докато обмислях идеята си, прочетох романа на Андре Жид „Подземията на Ватикана“32 и вниманието ми при­влече съвсем уместната мисъл: „Историята е литература, която се е случила наистина, а литературата – история, която би могла да се случи“. Тези думи ме разтресоха: те изразяваха именно онова, което аз исках да направя – да напиша роман, събитията в който можеше да са се случили. Желанието ми бе да създам художествено описание на раждането на психотерапията, което би могло да се окаже истина, в случай че историята се бе разви­ла малко по-иначе. Исках събитията в романа ми да са правдо­подобни.
Когато започнах да пиша, усетих как героите ми се раздвиж­ват, сякаш се опитваха да заживеят отново. Те се нуждаеха от цялото ми внимание, но имах и задължения в Станфордския университет: преподавах на специализанти по психиатрия и студенти по медицина, участвах в съвещания на катедрата и водех индивидуална и групова терапия. Знаех, че за да напиша романа, трябваше да освободя ума си от всичко останало, зато­ва през 1990 г. си взех четиримесечен творчески отпуск. Както винаги, Мерилин реши къде да прекараме едната половина от него, а аз – другата. Аз избрах една от най-спокойните и изоли­рани островни вериги в света – Сейшелите, – а тя, както винаги, избра Париж.
Първия месец прекарахме на Махе – най-големия от Сейшелските острови, а втория месец – на един от по-малките острови – Праслин. И двата бяха девствени, обрамчени с живописни плажове и потънали в почти зловеща тишина – при това там нямаше вестници, интернет, телефони, – може би най-подходя­щото за писане кътче, което познавам. През първата половина на деня пишехме, аз своя роман, а Мерилин „Кръвни сестри“, англоезична разширена версия на френската ѝ книга за жените, свидетелки на Френската революция. В следобедите изследвахме острова, разхождахме се по плажовете и се гмуркахме – а през цялото това време героите постепенно оживяваха в съзнанието ми. Вечерите четяхме, играехме скрабъл, вечеряхме в единстве­ния ресторант наблизо, а аз обмислях как да продължа разви­тието на сюжета на следващата сутрин.
Започнах романа предпазливо, придържайки се, доколкото е възможно, към историческите факти. Първо избрах времевия период. Исках болният и страдащ Ницше да има досег с психо­терапията и проучванията ме насочиха към 1882 г., когато не му е била чужда мисълта за самоубийство и най-много се е нужда­ел от помощ. Писмата му от този период отразяват огромното страдание, което не го напускало повече от триста дни в годи­ната. Освен всичко друго, той страдал от мъчителни главоболия, слабост, сериозни проблеми със зрението и стомашно-чревни нарушения. Заради влошеното си здраве през 1879 г. той се от­теглил от преподавателската длъжност в Базелския университет и до края на живота си се местел от пансион в пансион из Евро­па в търсене на благоприятни атмосферни условия, които биха могли да облекчат страданието му.
Кореспонденцията му свидетелства за дълбока депресия. В едно много характерно за 1882 г. писмо, адресирано до един­ствения му добър приятел Франц Овербек, четем: ,,... В самата основа, неизменна черна меланхолия... Вече не виждам никакъв смисъл да живея дори още половин година, всичко е окончател­но, болезнено, dégoutant33. Твърде много лишения и страдание... Повече нищо ценно няма да направя, така че защо въобще да върша нещо!“.
През 1882 г. се случва едно катастрофално събитие в живота на Ницше: краят на неговата страстна (макар и неконсумирана) връзка с Лу Саломе – красива млада рускиня, предопределена от съдбата да завърти главата и на други велики мъже, сред които Фройд и Рилке. И Ницше, и приятелят му Паул Рее били влюбени в Саломе, тримата възнамерявали да живеят заедно в Париж. Но през 1882 г. този план пропаднал, защото Паул и Лу започнали сексуална връзка. Ницше бил съкрушен и изпаднал в дълбоко отчаяние. Всички тези факти сякаш сочеха 1882 г. като идеалното време за действието на моя роман: тогава Ницше ударил дъното и най-много се нуждаел от помощ. Освен това информацията за всичките ми главни герои – Ницше, Бройер, Фройд (тогава студент по медицина) и Лу Саломе – от този пе­риод беше най-изобилна.
От малък живеех с романите като читател, но в писането им бях дилетант. Премислях как да разположа своя измислен сюжет в 1882 г., без да променям историческите събития. Сещах се само за едно решение: да развия целия роман в рамките на един въображаем тринайсети месец на тази година. Вероятно бях прекалено предпазлив: бях се осмелил да скоча в художествена­та литература, но исках да играя на сигурно, като остана с еди­ния крак в истината и да използвам исторически герои и събития, вместо да ги измислям. До такава степен се придържах към фактите, че някои от репликите на Ницше в диалозите са взети от неговите писма. Сякаш се учех да карам велосипед с помощ­ни колела.
В крайна сметка използвах един мисловен експеримент като крайъгълен камък, който поставих в основата на работата си по романа: трябваше да си представям какво би се случило, ако Фридрих Ницше бе живял в онзи момент от историята, кога­то би могъл да стане създател на психотерапия, основана на собствените му трудове, която впоследствие би могла да бъде използвана за собственото му лечение.
 
Често съжалявах, че не бе възможно да изместя действието с десет години по-рано и да измисля терапевтична среща между двамата гении: Ницше, философа, и Фройд, психоаналитика. Но историята не бе благосклонна към мен. През 1882 г. Фройд е още студент по медицина и в следващите десет години все още няма да е известен лекар. По това време Ницше вече е развил опус­тошително мозъчно заболяване (най-вероятно третичен сифилис), резултат от което е тежката деменция до края на живота му.
Ако не към Фройд, към кого друг през 1882 г. би могъл да се обърне Ницше за помощ? Моето историческо проучване не ми осигури имена на практикуващи психотерапевти във Виена или дори другаде по света: сферата на психотерапията все още не съществува. Както вече споменах, обикновено смятаме Фройд за баща на психоанализата, но той е нещо далеч повече: той е баща на психотерапията изобщо.
В края на краищата реших да изпратя Ницше при д-р Йозеф Бройер – учител и ментор на Фройд. Бройер бил изтъкнат лекар и често лекувал известни личности, сред които и една кралска особа със загадъчно заболяване. Освен това през 1880 г. Бройер разработил уникална психологическа терапия, предвестник на психоанализата, за да помогне на пациентка, позната като Анна О., която страдала от истерия. Бройер не споделил на никого, освен на своя студент и семеен приятел Зигмунд Фройд (а може би и на неколцина други свои студенти) за новаторското лечение на Анна О. и публикувал записките си по нейния случай чак дванайсет години по-късно в книгата „Изследвания върху исте­рията“34, написана в съавторство с Фройд.
Но как да свържа Бройер и Ницше? Случайно попаднах на подходящ за това исторически факт: през 1882 г. братът на Лу Саломе бил студент първа година в медицинското училище, където преподавал Бройер. Съчиних следния сценарий: Лу Са­ломе, обзета от вина заради психологическата болка, която е причинила на Ницше, разказва за това на брат си, който, тъй като е присъствал на лекция, в която преподавателят му Бройер е разгледал лечението на Анна О., насърчава сестра си да се консултира с Бройер. На някой по-опитен романист не би му било трудно да фикционализира всички тези събития, но аз се придържах стриктно към мантрата си „Литературата е история, която би могла да се случи“.
В крайна сметка мозайката в първата част на сюжета се на­реди. Благодарение на Лу Саломе Ницше се среща с Бройер за консултация относно физическите си проблеми. Бройер търси начин да разреши психологическите му смущения, но Ницше е твърде горд и отказва да бъде в подчинена позиция като пациент. Бройер пробва всякакви подходи, но без успех и лечението на­влиза в задънена улица. В желанието си да остана верен на ха­рактерите на Ницше и Бройер аз също ударих на камък и в продължение на няколко дни търсих изход от ситуацията. Знам, че много писатели си изработват подробен първоначален план за развитие на действието, но аз възлагам тази задача на своето несъзнавано и оставям героите и събитията да се развиват орга­нично на сцената на ума ми, докато аз просто записвам и из­глаждам записаното. В този случай развитието бе стигнало за­дънена улица.
С Мерилин бяхме чували за Силует – красив и рядко посе­щаван остров недалеч от Махе, и един уикенд взехме ферибота дотам. Скоро след като пристигнахме, се изви тропическа буря и аз нямах друг избор, освен да стоя на закрито и да пиша. Именно на Силует получих прилив на вдъхновение, благодаре­ние на което намерих разрешение на безизходицата и проблема Ницше – Бройер.
Така се въодушевих от откритото решение, че хукнах да търся Мерилин в проливния дъжд. Най-накрая я открих във фоайето на едно близко хотелче и още там ѝ прочетох послед­ните няколко реда от главата, в която Бройер се прибира у дома, след като Ницше за пореден път е осуетил опитите му да го лекува:
 
Той се вслушваше във вятъра, в звука от стъпките си, в хрущенето на крехката заледена повърхност на снега под краката си. И внезапно го осени прозрението за на­чина – единствения начин! По целия път към къщи той слушаше хрущенето на снега и при всяка стъпка си пов­таряше: „Знам начина! Знам начина!”.
 
Изостреното любопитство на Мерилин какво ще се случи по-нататък беше отличен знак, затова продължих да чета. На­ходчивата идея на Бройер бе да преодолее яростната съпротива на своя пациент, като размени мястото си с него, тоест, като помоли Ницше да стане негов терапевт. Този обрат е основната идея, около която се завъртат всички по-късни събития.
Години по-късно, пишейки есе за романа, което да бъде по­местено в издание с подбрани мои текстове, се запитах как ли ми беше хрумнала тази идея. Може би я дължах на романа „Иг­ра на стъклени перли“35 на Херман Хесе, в който има история за двама лечители – единият млад, а другият стар, които живеят в противоположни краища на континента. Младият лечител се разболява, изпада в отчаяние и се отправя на дълго пътуване, за да потърси помощта на своя съперник Дион.
Една вечер, в оазис някъде по пътя, той се заговаря с друг пътник, възрастен мъж, който се оказва самият Дион, когото е тръгнал да търси! Дион кани младия лечител в дома си, където много години след това живеят и работят заедно, първо като ученик и учител, после като равнопоставени. След време, кога­то Дион заболява, вика своя по-млад колега при себе си и му казва:
– Искам да ти разкрия една голяма тайна. Спомняш ли си онази вечер, когато се срещнахме и ти ми сподели, че си тръгнал да ме търсиш?
– Да, да. Никога няма да забравя тази вечер и първата ни среща.
– Е – продължава Дион, – тогава аз също бях отчаян и бях тръгнал да търся помощ от теб!
Подобна размяна на ролите има и в „Спешен случай“, малко известна недовършена пиеса на психиатъра Хелмут Кайзер, публикувана в един психиатричен журнал през 1962 г. В нея жена посещава психотерапевт с молбата да помогне на съпруга ѝ, също терапевт, който е изпаднал в толкова тежка депресия, че е възможно да се самоубие.
Психотерапевтът се съгласява:
– Разбира се, ще се срещна с него. Нека ми се обади, за да уговорим час.
– Виждате ли, проблемът е в това – отвръща жената, – че съпругът ми отрича да е в депресия и отказва да се подложи на терапия.
– Съжалявам – вдига рамене терапевтът, – но в такъв случай не виждам как мога да помогна.
– Бихте могли да се престорите на пациент, който търси помощ от него – предлага жената, – и след това да намерите начин да му помогнете.
Уви, никога не се разбра дали тази стратегия е дала резултат, тъй като авторът не завърши пиесата си.
По-късно си спомних, че самият бях ставал свидетел на нещо подобно. Веднъж присъствах на интервюто на Дон Джаксън – находчив психиатър, с шизофреничен пациент, страдащ от хронични налудности, който винаги се обличаше в пурпурни панталони и дълъг пурпурен халат и по цял ден седеше на стол с висока облегалка и с царствен вид гледаше служителите и останалите пациенти в психиатричното отделение, сякаш бяха молители, дошли да търсят благоволението му. В продължение на няколко минути в началото д-р Джаксън наблюдаваше пове­дението на пациента си, след което падна на колене, опря чело в пода и протегна ръце напред, предлагайки на мъжа ключовете от отделението с думите:
– Ваше Величество, те трябва да са у Вас, не у мен.
Пациентът, озадачен, изгледа ключовете и коленичилия психиатър и произнесе първите си думи от много дни:
– Господине, един от двама ни е много, много луд.
 
Към края на нашия престой на Сейшелите зрението ми се влоши и развих болезнена реакция към утринната светлина. Един местен лекар ми даде балсам, намали болката, но фотофобията ми се задържа и скоро трябваше да стоя на тъмно докъм обяд, когато светлината ставаше поносима. Единственото поме­щение без прозорци беше банята, затова всяка сутрин пишех там на светлината на компютърния екран. Това бяха първи симптоми на роговична дистрофия на Фукс – заболяване, което десетилетия наред щеше да ми създава дискомфорт и проблеми със зрението. При това заболяване намалява броят на епителни­те клетки в роговицата на окото, които преработват течността, която се акумулира през нощта, докато клепачите са затворени. Роговицата се удебелява и уплътнява, в резултат на което се влошава зрението. Когато очите се отворят сутринта, течността в роговицата постепенно се изпарява и зрението се подобрява.
Романът се лееше така добре, че ми се щеше да остана на Сейшелските острови, а Мерилин да замине за Париж, но не­пременно трябваше да ме прегледа офталмолог. В Париж научих, че единствената възможност е да ми бъдат присадени роговици, операция, която отложих до завръщането ни в Станфорд.
Наехме апартамент в близост до Люксембургската градина, с отлични щори, благодарение на които писах на тъмно още два месеца, докато завърших книгата. Изпратих готовия ръкопис на агента си Нокс Бъргър, който беше отговарял и за „Палач на любовта“. Той незабавно ми го върна с думите: „Не мога да про­давам този роман, в него не се случва нищо“. И ми предложи да прочета ръкописа на „Червеният площад“ (Red Square) – новия роман на друг писател, Мартин Круз Смит, който той предста­вляваше. Реших да си потърся друг агент и изпратих ръкописа на Оуен Ластър от литературната агенция „Уилям Морис“, кой­то веднага го прие и го продаде на „Бейсик Букс“ – издателство за нехудожествена литература, което само веднъж в историята си бе публикувало роман („Лекар на желанието“36 от Алън Уийлис).
„Ню Йорк Таймс“ отбеляза излизането на романа с кратка пренебрежителна рецензия, в която „Когато Ницше плака“ бе окачествен като „незначителен приспивен роман“. Последва обаче поредица от изключително положителни рецензии в дру­ги вестници и списания, а няколко месеца по-късно организа­цията „Комънуелт Клъб ъв Калифорния“ присъди на романа ми златния медал за най-добра художествена творба на годината. А коя книга получи втората награда? „Червеният площад“ на Мар­тин Круз Смит! Мерилин не се подвоуми да изпрати известие за това отличие на рецензента от „Ню Йорк Таймс“ и бившия ми агент Нокс Бъргър.



Авторът до кула от безплатни екземпляри на „Когато Ницше плака“, Виена, 2009 г.

Продажбите на „Когато Ницше плака“ в Съединените щати бяха добри, но романът придоби далеч по-голяма популярност в други държави. Той бе преведен на двайсет и седем езика, като най-широк бе читателският му кръг в Германия, а най-мно­го читатели на глава от населението имаше в Гърция. През 2009 г. пък кметът на Виена избра „Когато Ницше плака“ за книга на годината. Всяка година той избира една книга и отпечатва от нея сто хиляди екземпляра, които разпространява безплатно сред гражданите на Виена. Купове книги биват оставени в ап­теки, хлебарници, училища и на ежегодния панаир на книгата. С Мерилин отидохме за няколко дни във Виена, за да участваме в представянията на книгата, едно от които бе в музея на Фройд. Там, в някогашната всекидневна на бащата на психотерапията, проведох открита дискусия върху романа с един австрийски философ.
Кулминацията на седмицата беше многолюдна галавечер с няколкостотин поканени в кметството, като церемонията бе ръководена от самия кмет. След моето обръщение към публика­та беше сервирана вечерята, а вечерта приключи с красив виен­ски валс. Тъй като не съм добър танцьор, Мерилин изтанцува валса с нашия добър приятел Ханс Щайнер – професор по пси­хиатрия в Станфордския университет, родом от Виена, който бе пристигнал със съпругата си Джудит специално за случая. Беше необикновено преживяване за всички ни.



Авторът със съпругата си Мерилин и свой портрет, Виена, залата на кметството, 2009 г.

Две години след излизането на романа, докато изнасях серия беседи в Мюнхен и Берлин, един немски режисьор ми предложи да снимаме документален филм, в който аз посещавам различни места в Германия, където е живял Ницше. Заедно бяхме до род­ното място и дома от детството на философа в Рокен, както и църквата, където е проповядвал баща му. До църквата е гробът на Ницше, редом с гробовете на сестра му и родителите му. Според слуховете сестрата на Ницше – Елизабет, поръчала тя­лото му да бъде преместено, за да бъде тя впоследствие положе­на между родителите им. В училището на Ницше в Пфорта един възрастен учител ми разказа, че макар Ницше да имал отлични оценки по древните езици и литератури, той не бил първенец в класа си. В къщата на Елизабет във Ваймар, която е превърната в музей, видях официалния документ, с който Ницше е хоспи­тализиран в Йена малко преди смъртта си; диагнозата беше ясно формулирана „Паретичен сифилис“. На стената в музея бе окачена фотография на Хитлер, поднасящ букет бели рози на Елизабет. Няколко дни след това, в архивите на Ницше във Ваймар, имах огромното удоволствие да държа в ръце една ран­на чернова на „Тъй рече Заратустра“, писана от ръката на самия Ницше.
Години по-късно режисьорът Пинкас Пери засне филм по „Когато Ницше плака“. Макар и нискобюджетен, в него актьорът Арманд Асанте блестящо се превъплъти в Ницше. В разговор с мен Асанте ми сподели, че от всичките шейсет филма, в които се е снимал, най-много се гордее с ролята на Ницше.
Една от големите изненади в живота ми бе единайсет години след издаването на романа, когато ми писа една изследователка, работеща във ваймарските архиви, с която се бях запознал там при предишното си пътуване до Германия. Тя току-що бе откри­ла писмо до Ницше от 1880 г., в което негов приятел го убежда­ва да се консултира с д-р Йозеф Бройер относно здравословните си проблеми! Сестрата на Ницше – Елизабет, осуетява този план с довода, че той уж вече се бил консултирал с няколко други известни лекари. Ницше наричал сестра си „антисемитска гъска“ и е възможно тя да е отхвърлила тази идея, защото Бройер е евреин. Писмото до Ницше с предложението за среща с Бройер и две изпратени след това писма могат да бъдат чути в английс­ката аудиоверсия на романа. Това бе удивително потвърждение, че бях останал верен на афоризма на Жид, че литературата е история, която би могла да се случи наистина.

ТРИЙСЕТА ГЛАВА. 
ЛЪЖИ НА ДИВАНА
 
Пишейки „Когато Ницше плака“, аз бях обитавал облаците, но след това бързо бях свален на земята от учебника „Те­ория и практика на груповата психотерапия“, който спешно се нуждаеше от вниманието ми. Тъй като вече бяха минали десет години от издаването му, трябваше да го осъвременя и подобря, ако желаех да е конкурентоспособен. През следващата година и половина аз се чувствах като впрегнат в плуг: ден след ден пре­карвах в библиотеката на станфордското училище по медицина, проучвайки изследователската литература върху груповата те­рапия от последното десетилетие, добавяйки нов материал към учебника и – най-мъчителното – премахвайки от него всичко остаряло.
През цялото време някъде на заден план в ума ми се офор­мяше нов роман. По време на велосипедните обиколки и в спо­койните мигове, преди да заспя, аз експериментирах с различни сюжетни линии и герои и не след дълго започнах работа по история, която впоследствие щях да озаглавя „Лъжи на дивана“37.
Забавлявах се с двусмислеността на идеята си: в книгата ми щеше да има много лъжи и много психотерапия на кушетката.
Завършил чирачеството си като романист, аз изоставих по­мощните колела и вече не се измъчвах да поставям героите и събитията в точни от историческа гледна точка време и място. В новото си начинание аз щях да си доставя удоволствието да измисля изцяло сюжетната линия и героите и ако светът не беше по-откачен, отколкото смятах, историята в романа ми никога нямаше да се е случвала в действителност. И все пак посредством измислените събития възнамерявах да разработя сериозни и смислени въпроси. Трябва ли ние, психотерапевтите, както на­стояваха ранните психоаналитици, да прикриваме истинския си Аз, да се придържаме единствено към интерпретациите и да бъдем „бял екран“? Или трябва да бъдем открити и автентични и да разкриваме чувствата и преживяванията си пред пациен­тите? И ако е вярно второто, кои са клопките, в които е възмож­но да попаднем?
В специализираните си текстове съм писал много за огром­ната важност на терапевтичната връзка. Основната трансформативна сила в психотерапията не са интелектуалното прозрение, интерпретацията или катарзисът, а дълбоката автентична среща между двама души. Съвременната психоаналитична мисъл също постепенно достига до заключението, че интерпретацията не е достатъчна. Една от най-цитираните в последните години пси­хоаналитични статии носи заглавието „Неинтерпретативни механизми в психоаналитичната терапия. Онова „нещо повече“ от интерпретацията“. Това „нещо повече“, често наричано „сега моменти“ или „моменти на среща“, не се различава твърде мно­го от идеята, която моят измислен герой в „Лъжи на дивана“ – Ърнест, се опитва да развие в статия, озаглавена „Относно междувостта. Аргументи в полза на автентичността в психоте­рапията“. В собствената си практика – и в груповата, и в инди­видуалната терапия – аз непрестанно се стремя към автентична среща със своите пациенти. Активен и ангажиран съм и често се съсредоточавам върху тук и сега: рядко минава сесия, без да задам на пациентите въпроси, касаещи нашите взаимоотноше­ния. Но каква част от своя Аз трябва да разкрива психотерапевтът? В този роман ключовият въпрос за прозрачността на тера­певта – сега разгорещено обсъждан в нашите среди – е дисекциран, анализиран и разнищен до най-малки подробности.
Тъкмо препрочетох „Лъжи на дивана“ за първи път от годи­ни, и съм удивен колко много съм забравил от него. Първо, въ­преки че сюжетът е изцяло измислен, той съдържа много реални събития от моя живот. Това не е рядкост при романистите: веднъж чух Сол Белоу да казва: „Роди ли се в семейството ро­манист, то е обречено“. Добре известен факт е, че Белоу е населил страниците на творбите си с личности от ранния си живот. Аз постъпих по същия начин. Около година преди да напиша „Лъ­жи на дивана“, приятел на мой приятел се опита да ме измами, като ми продаде акции на компания, която, както научих по-късно, не съществуваше. С Мерилин му бяхме дали петдесет хиляди долара за инвестиция. Макар в замяна да получихме автентични наглед сертификати за депозит, издадени от една швейцарска банка, нещо в този човек породи у мен подозрения. Занесох сертификатите в един американски клон на въпросната швейцарска банка и там научих, че подписите са подправени. След това се свързах с ФБР и информирах измамника, че съм го направил. Непосредствено преди срещата ми с агентите на ФБР той се появи у дома с петдесетте хиляди долара в брой. Именно тази случка и този измамник вдъхновиха създаването на героя Питър Макондо в моя роман – измамник, който набелязва за свои жертви психотерапевти.
Но мошеникът не е единственият: много други познати, събития и страни на собствената ми личност намериха място в романа. Има подробности за моята игра на покер (включително някои карикатурни ситуации с мен и други играчи). След като зрението ми се влоши, спрях да играя покер, но и до днес, кога­то се съберем да обядваме със старите ми другари по покер, те се обръщат един към друг с имената, които съм им дал в романа. Там е и една пациентка (преобразена до неузнаваемост), към която изпитвах особено силно влечение, както и един компетен­тен, но надменен психиатър, под чието супервайзърство навремето работих за кратко. Включих и един приятел от времето на следването в „Джоне Хопкинс“ – Саул, който в романа е Пол. Много от мебелите и произведенията на изкуството в книгата са действителни, включително една стъклена пластика, която Саул направи и посвети на мен. Тя представлява мъж, надничащ над ръба на купа, и е озаглавена „Сизиф се наслаждава на глед­ката“. Списъкът е много дълъг: мои страсти, книги, дрехи, жестове, ранни спомени, имигрантската история на родителите ми, игрите на шахмат и пинокъл с баща ми и чичовците ми – всичко това е пръснато из романа, в това число и желанието ми да се отърся от неприятните си спомени в бакалията. Разказвам една случка с бащата на един от героите – Маршал Страйдър, който е собственик на малка бакалия на ъгъла на улиците Пета и „Ар“ във Вашингтон. Веднъж в магазинчето влиза клиент и иска чифт работни ръкавици, бащата на Маршал му казва, че ще отиде в складчето отзад да ги вземе, и хуква през задния вход към близкото пазарче, за да купи оттам ръкавици за десет цента, които после да продаде на клиента си за тринайсет. Това е дейст­вителна случка, която ми разказа баща ми, който имал магазин на същия адрес малко преди да се родя.
Подробното описание на отлъчването на аналитика от пси­хоаналитичната организация е основано на изключването на Масуд Хан от Британското психоаналитично общество през 1988 г. Чарлз Райкрофт, британският ми аналитик, е бил свидетел на събитието и ми го разказа в подробности. Използвах дори съно­видението с мечока Смоуки, което сънувах в нощта на смъртта на Роло Мей. Имената на много герои са значещи лично за мен – например това на главния герой Ърнест Лаш. Докато пишех за Ърнест, който действително беше много добросъвестен38, и неговата изкусителна пациентка, често се сещах за Одисей, който се завързал за корабната мачта, за да устои на омайващи­те песни на сирените – затова добавих и фамилията Лаш39. Друг герой, член на психоаналитичната организация, се казва Тери Фулър – име, което получих, леко изменяйки името на своя бивш студент Фулър Тори, който стана изтъкната фигура в психиат­рията. Маршал Страйдър40, чието име е подобно на името на един от супервайзърите ми в „Джонс Хопкинс“, крачи уверено и непоколебимо съблюдава закона (с изключение на един случай, в който преценката му изневерява).
 
Макар аз лично да съм привърженик на идеята за искреност­та на терапевта, реших да поставя Ърнест Лаш пред огромно предизвикателство. По причини, обяснени в романа, Ърнест предприема един смел експеримент: решава да бъде съвсем от­крит със следващия пациент, който прекрачи прага на кабинета му. Уви, по стечение на обстоятелствата, каквото е възможно в романите, следващият пациент на Ърнест е адвокатка, която идва при него с таен план: съпруга на един от пациентите му, тя жадува да отмъсти на Ърнест, тъй като е сигурна, че той е убедил съпруга ѝ да поиска развод с нея. Възнамерява да го съблазни и така да съсипе кариерата му. Ужасно се забавлявах, развивайки тази история за терапевта, решен да бъде автентичен, и паци­ентката, решена да му скрои капан. А още по-забавно ми беше създаването на една от второстепенните сюжетни линии, в която психоаналитичната организация изключва от състава си психоаналитик, който си е позволил „еретични“ интерпретации, и решава да проведе коригираща терапия на всички негови па­циенти (също както някои автомобилни производители изтеглят от пазара някой модел, за да поправят дефектите му).
Няколко кинопроизводители проявиха желание да филмират „Лъжи на дивана“. Харолд Реймис, актьор и режисьор на фил­мите „Денят на мармота“, „Ловци на духове“ и „Анализирай това“, откупи правата за филмиране и с него проведохме не един разговор, докато снимаше „Шеметна сделка“ по улиците на Сан Франциско. Уви, „Шеметна сделка“ се оказа касов провал и филмовата компания отказа да финансира „Лъжи на дивана“, докато режисьорът не направи един сигурен касов хит, „Анали­зирай онова“ – продължение на изключително успешния „Ана­лизирай това“. За жалост обаче последният също се оказа провал и въпреки че Харолд Реймис бе заплатил правата за няколко години напред, той така и не получи достатъчно финансиране, за да осъществи този проект. Харесвах Харолд Реймис и нови­ната за смъртта му през 2014 г. ме натъжи.
Друг режисьор, с когото имах „близко до филмирането пре­живяване“, беше Уейн Уонг, създал прекрасни филми като „Клуб „Радост и късмет“, „Дим“ и „Петзвезден романс“. Той също от­купи правата за филмиране на романа, но не намери необходи­мата финансова подкрепа. По-късно започна да снима друг филм – „Последната ваканция“, за смъртно болна жена (в ролята Куин Латифа), и ме помоли да водя двудневна Т-група в Ню Орлиънс с актьорския състав, за да повиша чувствителността им към хората със смъртоносни заболявания. Тази задача ми достави голямо удоволствие, тъй като работих с Куин Латифа, Ел Ел Кул Джей и Тимъти Хътън, които бяха много открити, добре инфор­мирани и се отнасяха към работата си много сериозно, а освен това проявяваха интерес към моите научни наблюдения.
И накрая – правата за филмиране за следващите няколко години откупи талантливият сценарист Тед Грифин („Бандата на Оушън“, „Кибритлии“). Той написа сценарий и се свързва с актьора Антъни Хопкинс – един от моите киноидоли, с когото имах удоволствието да разговарям по телефона. Уви, снимките все още не са започнали. И без това една част от мен се страху­ва да не би във филмовата версия да бъдат пренебрегнати сери­озните послания на романа и тя да е фокусирана прекомерно, ако не и изключително, върху измамата и сексуалния момент. Сега донякъде ме е срам заради еротичните пориви на главния герой. Жена ми, винаги мой пръв читател, написа на последната страница на ръкописа с главни букви:

„НЯМА ЛИ ОЩЕ НЕЩО, КОЕТО ЖЕЛАЕШ ДА РАЗКРИЕШ НА АМЕРИКА ЗА СЕКСУ­АЛНИТЕ СИ ФАНТАЗИИ?“

ТРИЙСЕТ И ПЪРВА ГЛАВА. 
МАМА И СМИСЪЛЪТ НА ЖИВОТА
 
Всяка година на дипломирането си специализантите по пси­хиатрия правят някаква пародия, с която осмиват нещо от опита си в Станфордския университет. Една година мишената бях аз, а специализантът, който ме пародираше, постоянно се разхождаше под мишница с куп книги, на всяка от които се виждаше името ми – Ялом. Но аз не се обидих: дори ми стана хубаво да видя колко книги съм написал.
По това време работех върху съставен от издателството сборник (The Yalom Reader) под редакцията на сина ми Бен, който съдържа откъси от вече издадени мои книги и нови есета. След като завърших заключителното есе, имах ярък, незабравим сън с майка ми, който описвам в заглавната история от следва­щата си книга „Мама и смисълът на живота“41.
 
Сумрак. Може би умирам. Зловещи сенки около леглото ми: електрокардиографи, кислородни бутилки, банки за интравенозно вливане, серпентини от пластмасови тръбички – червата на смъртта. Затварям очи и потъ­вам в тъмнината.
Но изведнъж скачам от леглото, втурвам се навън от болничната стая и се озовавам в окъпания в слънчева светлина увеселителен парк „Глен Еко“, където преди десетилетия съм прекарвал много летни недели. Вслуш­вам се в музиката на въртележката. Вдъхвам влажния аромат на лепкавите карамелизирани пуканки и ябълки. И тръгвам право напред. Без да забавя крачка, подмина­вам сергията за замразен яйчен крем „Полярна мечка“, скоростното влакче и виенското колело и се нареждам на опашката за Къщата на ужасите. Взимам си билет и изчаквам следващата количка, която се подава иззад завоя и с дрънчене спира пред мен. Сядам, свалям пред­пазната преграда, оглеждам се за последно и там, сред групичката, я виждам.
Помахвам ѝ с две ръце и извиквам високо: „Мамо! Мамо!“. В същия момент количката рязко потегля, блъс­ва двойната врата и пред мен зейва черна паст. Притис­кам силно гръб в облегалката и преди да бъда погълнат от тъмнината, извиквам отново: „Мамо! Как се справих, мамо? Как се справих?“.
 
Възможно ли бе съновидението да ми казваше, че целия си живот съм водил като представление пред тази незначителна жена – моя най-важен зрител? Цял живот съм се опитвал да избягам далеч от миналото си – гетото, бакалията. Възможно ли бе, въпреки всичките си опити, да не съм успял да избягам нито от миналото, нито от майка си?
Майка ми имаше конфликтни отношения със своята майка, която прекара последните години от живота си в дом за стари хора в Ню Йорк. Покрай чистенето, готвенето и работата в ма­газина майка ми редовно пътуваше по четири часа с влак, за да ѝ носи домашно приготвени сладкиши, но баба ми, вместо бла­годарност, ѝ превъзнасяше Саймън, брата на майка ми. А всич­ко, което той бе носил на майка си, беше бутилка „Севън Ъп“.
Майка ми разказваше това толкова често, че в един момент спрях да я слушам – беше ми дотегнало от словоизлиянията ѝ. Но сега нещата стоят другояче. Без съмнение тя се е чувствала недооценена от единствения си син. Често се питам: Защо не ѝ, съчувствах. Защо бях неспособен да и кажа: „Колко несправед­ливо! Работиш толкова много, изминаваш толкова път, за да я посетиш, а тя хвали Саймън заради неговия „Севън Ъп". Сигурно си ужасно огорчена!". Защо наистина ми е било труд­но да произнеса нещо подобно? О, как ми се иска навремето да бях достатъчно мил, за да произнеса тези думи. Тази проста проява на съчувствие щеше да означава толкова много за нея. Освен това днес тя може би нямаше да навестява сънищата ми.
Разбира се, съновидението ме смайва и с внушението, че наближавайки смъртта, тази мрачна Къща на ужасите, аз все още търся одобрение. Но не от своята съпруга, децата, прияте­лите, колегите, студентите или пациентите си, а от майка ми! Майка ми, към която изпитвах така силна неприязън и от която така се срамувах. Да, в съновидението аз се обръщам именно към нея. Към нея отправям последния си въпрос „Как се спра­вих?“. Какво по-красноречиво доказателство за трайната сила на ранното привързване?
Подобни съжаления имаха роля в терапията на една млада жена, с която работих наскоро. Тя бе пожелала няколко консул­тации по Скайп и във втората сесия аз я попитах за взаимоот­ношенията с родителите ѝ.
– Майка ми е светица и двете винаги сме имали прекрасни, топли взаимоотношения. Но баща ми... С него е съвсем друга история.
– Разкажи ми за отношенията си с него.
– Ще ме разбереш най-добре, ако ти кажа, че те много напо­добяват твоите взаимоотношения с майка ти, както си ги описал в „Мама и смисълът на живота“. Баща ми работеше много и издържаше семейството, но беше тиранин. Никога не съм го чула да отправи комплимент или мила дума към някой от се­мейството или дори към служителите във фирмата му. Преди около осем години по-големият му брат и негов бизнес партньор се самоуби. Впоследствие бизнесът западна и баща ми банкру­тира. Загуби всичко. Сега е в плен на гнева и депресията и по цял ден не прави друго, освен да гледа през прозореца. Сега аз издържам него, но не съм чула и една дума на благодарност. Вчера на закуска се скарахме, той хвърли чинията си на пода и излезе.
С тази пациентка проведохме само три срещи, но тъй като бе прочела моята история, аз реших да ѝ споделя съжалението си, че никога не съм проявявал емпатия към майка си.
– Питам се – казах ѝ накрая – дали и ти някой ден няма да изпитваш подобни съжаления по отношение на баща си.
Тя бавно кимна.
– Вероятно.
– Само предполагам, но може баща ти, след като е бил така вдаден в ролята си на глава на семейство, управлявал е голяма фирма и е имал такова влияние в обществото и семейството си, смята за унизително да го издържа дъщеря му.
Тя кимна.
– Никога не сме разговаряли за това.
– А ти би ли отворила дума?
– Не съм сигурна. Трябва да помисля.
Следващата седмица тя ми разказа една случка с баща ѝ.
– Имам голям магазин за дрехи и бяхме организирали спе­циално ревю, за да представим новата си колекция. Бяха оста­нали няколко билета и си помислих, че на баща ми може да му хареса представянето. Той дойде, но в един момент, без да ме предупреди, отишъл при служителите, взел да фамилиарничи с тях и дал да се разбере, че ми е баща. Когато разбрах за това, си изпуснах нервите и му казах: „Как можа? Никак не ми харес­ва, че не ми каза какво мислиш да направиш. Не желая работата и личният ми живот да се смесват“. Той ми се разкрещя, аз му отвърнах и накрая той се прибра в стаята си и тръшна вратата.
– Какво стана после?
– Смятах да си тръгна, но си помислих колко ужасна ще е вечерта за майка ми... Да, и за баща ми също. Сетих се и за оно­ва, което ти ми разказа за своята майка. Затова поех въздух и почуках на вратата му. И разговарях с него. Казах му: „Виж, татко, съжалявам, но ето какво мисля. Поканих те на моето ревю, но не исках да ходиш и да фамилиарничиш със служителите ми – просто исках да споделя това хубаво събитие с теб. Колко често ни се случва подобно нещо?“.
– Прекрасни думи. Какво последва?
– Първоначално мълчание. Гледаше ме втрещено. После ме доближи, прегърна ме и се разплака. Никога, никога преди не съм го виждала да плаче. Разплаках се и аз. Наплакахме се заедно.
Да, това е истинска история – преразказана почти дословно.
 
 „Мама и смисълът на живота“ съдържа най-сполучливия обучителен разказ, който съм създавал – „Кратък курс по висш пилотаж в терапията на скръбта“, който бе замислен като буквар за терапевтите, ползващи екзистенциалния подход.
Айрийн – уважаван хирург, се свърза с мен, за да ѝ помогна. Съпругът ѝ беше още млад, а умираше от рак и скръбта ѝ съвсем разбираемо беше остра. Няколко години по-рано, в рамките на двегодишен период, бях водил група за хора наскоро загубили брачен партньор, поради което се смятах за експерт в терапията на скърбящи пациенти, и се съгласих да работя с Айрийн. Из­вънредно интелигентна, но хладна и сурова към себе си и дру­гите, Айрийн беше моя пациентка в продължение на две години. В работата с нея осъзнах колко много още имах да уча за скръб­та: затова и озаглавих историята „Кратък курс по висш пилотаж в терапията на скръбта“.
Първия си урок получих още в първата сесия, когато Айрийн ми разказа съновидението си от предната нощ:
 
Пак съм си хирург, но едновременно с това съм и докторантка по английски език и литература. За някакъв се­минар е трябвало да се подготвя по два текста – един старинен и един съвременен – с едно и също заглавие. Неподготвена съм, защото не съм чела и двата. И осо­бено старинния – ако бях прочела него, щях да съм поне малко подготвена за новия.
 
Попитах я дали си спомня заглавието на текстовете.
– О, да, много добре. Заглавието и на двата беше „Краят на невинността“. За терапевт с моите интереси и опит това беше същински дар. Представете си само, два текста – стари­нен и съвременен – и познаването на старинния текст (тоест най-ранните години от живота) е необходимо за разбирането на новия.
Съновидението на Айрийн не само откриваше перспекти­ва за интелектуално търсене от най-висш порядък, но беше и първото, което тя ми сподели. Както обяснявам в „Кратък курс по висш пилотаж“, от 1911 г., когато Фройд за първи път раз­глежда тази тема, една особена мистика обгръща първото съновидение, което пациентът сподели в своята терапия. Фройд бил убеден, че първото съновидение обикновено е безизкусно и разкрива много, тъй като пациентът все още е „със свален гард“. С напредването на психотерапията и преработването на не едно съновидение с помощта на терапевта тъкачът на сънища, обитаващ неговото несъзнавано, става по-предпазлив и се старае да създава по-сложни и трудно разгадаеми съно­видения.
Аз често си представях този тъкач на сънища като пълничък, жизнерадостен хомункулус, който си живее доволно сред гора­та от дендрити и аксони. Денем спи, но нощем, полегнал на възглавничка от жужащи синапси, той отпива меден нектар и лениво преде съновидения за своя домакин. В навечерието на първата сесия пациентът заспива, изпълнен с противоречиви чувства относно предстоящата терапия, и хомункулусът в него по време на нощната си смяна втъкава всичките страхове и надежди в съновидение. След терапевтичната сесия той науча­ва, че терапевтът умело е разтълкувал неговото съновидение, и от този момент нататък се старае да замаскира смисъла още по-добре. Разбира се, че всичко това е абсурдна небивалица – де да не вярвах в нея!
С особена яснота помня своето съновидение от навечерието на първата си психоаналитична сесия преди повече от петдесет години.
 
Легнал съм на кушетката за преглед в лекарския кабинет. Чаршафът, с който съм покрит, е твърде къс. Виждам как сестрата вкарва игла в крака ми – в пищяла. Внезап­но се разнася силен съскащо-клокочещ звук.
 
Фокусът на съновидението – силният звук – ми беше предел­но ясен. Като дете ме мъчеше хроничен синузит и всяка зима майка ми ме водеше при отоларинголога д-р Дейвис за дренира­не и промивка. Мразех да виждам жълтите му зъби и рибешкото му око, което се взираше в мен през отвора в средата на кръгло­то огледало на главата му. Когато вкарваше канюлата в челния ми синус, ме пронизваше остра болка, след което чувах силния звук от съновидението, с който инжектираният солен разтвор излизаше от синуса ми. Гледах потрепващата, отвратителна гной в хромирания съд за дрениране и си мислех, че е изтекъл и част от мозъка ми. В първото съновидение от психоанализата ми този реално изпитан ужас беше смесен със страха, че на анали­тичната кушетка ще излязат наяве мои срамни и отвратителни мисли.
 
С Айрийн поработихме сериозно върху нейното първо съ­новидение.
– И така, не си прочела нито един от двата текста – започнах, – и особено старинния.
– Да, да, очаквах да ме попиташ това. Не бях прочела нито един от двата текста, особено стария.
– Имаш ли някакви предположения относно значението на тези два текста в реалния ти живот?
– Не просто имам предположения – отвърна Айрийн. – Знам точно какво означават.
Изчаках да продължи, но тя просто седеше и мълчеше, за­гледана през прозореца. Още не бях свикнал с изнервящата привичка на Айрийн да не се нагърбва със заключения, ако изрично не съм го поискал от нея.
Подразнен, я оставих да помълчи минута-две и накрая я подканих:
– И значението на двата текста, Айрийн, е...
– Смъртта на брат ми, когато бях на двайсет години, е ста­ринният текст. Предстоящата смърт на съпруга ми е съвремен­ният текст.
– Тоест съновидението ни казва, че може би не ще си способ­на да посрещнеш смъртта на съпруга си, докато най-напред не преодолееш смъртта на брат си.
– Именно.
Съдържанието, което разработвахме, хвърляше светлина върху ситуацията, но процесът (тоест естеството на взаимоот­ношенията ни) се характеризираше с противопоставяне и отри­цателен заряд и в крайна сметка именно работата върху него щеше да се окаже източникът на целебно въздействие. В една по-късна сесия обсъждането на друго нейно съновидение, в което ни разделяше стена от тела, предизвика в нея изблик на болезнени емоции:
– Но как би могъл да ме разбереш? Твоят живот не е истин­ски – топъл, уютен, невинен. Като кабинета ти. – Тя посочи претъпканите с книги лавици зад себе си и японския клен навън в двора. – Тук липсват само няколко кретонени възглавници, камина и пропукващ огън. Заобиколен си от семейството си – всички живеете в този град. Непокътнат семеен кръг. Какво наистина знаеш за загубата и скръбта? Смяташ ли, че би се справил по-добре от мен? Да кажем, че съпругата ти или някое от децата ти сега умре? Как би се държал? И тази спретната раирана риза, която носиш – ненавиждам я. Всеки път, когато те видя с нея, ми призлява. Ненавиждам онова, което тя ми говори.
– Какво ти говори?
– Говори ми: „Всичките ми проблеми са разрешени, разкажи ми за своите“.
 
Много пъти думите на Айрийн попадаха право в целта. Има една история за швейцарския скулптор Алберто Джакомети, чийто крак бил счупен при автомобилна катастрофа. Докато лежал на улицата и чакал линейката, някой го чул да казва: „Най-сетне, най-сетне нещо да се случи и на мен“. Разбирам тези думи много добре. И Айрийн беше наясно какво предста­влява животът ми. Повече от трийсет години преподавах в Станфордския университет, от дълго време живеех в един и същи дом, децата ми ходеха в едни и същи училища, никога не бях преживявал сериозна трагедия: никой от любимите ми хора не си беше отишъл без време – баща ми и майка ми починаха в напреднала възраст, той на шейсет и девет, тя – прехвърлила деветдесетте. Сестра ми, седем години по-възрастна от мен, беше още жива по това време. Не бях загубил никой от близки­те си приятели, четирите ми деца бяха здрави.
За терапевта, възприел екзистенциалния подход, подобен безоблачен живот е недостатък. Много пъти съм копнял да имам смелостта да сляза от своята кула от слонова кост и да пристъпя в истинския свят. Години наред фантазирах как прекарвам цяла година като прост работник – може би шофьор на линейка в Детройт или помощник-готвач в някой нюйоркски ресторант. Но така и не осъществих фантазията си. Просто не можех да устоя на изкушението да се оттегля на Бали, за да пиша, да гос­тувам на приятел във венецианския му апартамент или да рабо­тя край езерото Комо. Някак се оказах защитен от житейските трудности. Не съм се развеждал, не съм се сблъсквал със самотата в зрелия си живот. Връзката ми с Мерилин невинаги е била безоблачна, но съм благодарен заради бурите и устрема в от­ношенията ни, защото и двамата се поучихме от тях.
Казах на Айрийн, че е права, и признах, че понякога завиждам на хората с по-драматичен живот. Казах ѝ също, че понякога може би изисквам от пациентите да проявят истински героизъм във взимането на някое решение.
– Но – продължих – не си права, че не познавам трагедията. Постоянно ме спохождат мисли за смъртта. Докато съм с теб, често си представям, че жена ми е смъртно болна, и всеки път ме изпълва неописуема тъга. Съвсем ясно си давам сметка, че животът ми вече доста напредна и навлизам в друга негова фа­за. Всички белези на старостта – почти липсващият хрущял на коленните стави, все по-отслабващото зрение, болките в гърба, старческите петна, посивяващата брада и коса, съновиденията за собствената смърт – говорят, че наближавам края на живота си.
Тя ме изслуша, но остана мълчалива.
– И още нещо – добавих. – Избрах да работя с умиращи па­циенти с надеждата те да ми помогнат да се доближа до трагич­ната същина на собствения си живот. И това действително се случи – поради което за три години възобнових личната си те­рапия.
След това допълнение Айрийн кимна. Познавах това нейно кимане – всъщност кратка поредица от кимвания: едно бързо снишаване на брадичката, последвано от две или три по-бавни – телесен морзов код, с който тя ме уведомяваше, че отговорът ми я удовлетворява. Бях схванал първия урок – че за да лекува скръбта, терапевтът не може да остане на дистанция, а трябва да се срещне със смъртта лице в лице. Последваха още много уроци, около които структурирах разказа. В тази история ис­тинският учител бе моята пациентка, а аз бях само посредник, който предава нейните уроци.
 
Историята, която написах с най-голямо удоволствие, без съмнение беше „Проклятието на унгарския котарак“. В нея Ър­нест Лаш (в отпуск от „Лъжи на дивана“) се опитва да лекува Мергеш, злонравен, говорещ немски котарак, живеещ своя де­вети и последен живот. Мергеш е видял доста свят герой и в един от предишните си животи е имал връзка с Ксантипа – кот­ка, живяла в дома на Хайдегер, а сега безмилостно преследва Артемис, любовницата на Ърнест.
Разглеждана в определена плоскост, историята е фарс, но на друго ниво тя представлява моя може би най-задълбочен поглед към смъртта и ужаса от смъртта. Написах голяма част от нея по време на едно гостуване на Боб Бърджър – мой близък приятел от годините на следването по медицина, който почина съвсем наскоро. Действието се развива в Будапеща и благодарение на Боб, който е израснал в Унгария, героите, улиците, мостовете и реките в историята имат унгарски имена.
С топли чувства си спомням представянето на „Мама и сми­сълът на живота“ в книжарницата „Бук Депо“ в Мил Вели, къ­дето заедно със сина ми Бен, който е театрален режисьор, про­четохме диалога на Ърнест и Мергеш. Не си падам по помените, но ако семейството ми реши да организира такъв след смъртта ми, бих желал на него да бъде прочетен този диалог – това би разведрило атмосферата. Така че, Бен, моля те, изиграй котката и избери кой от братята ти или любимите ти актьори да изиграе Ърнест.

ТРИЙСЕТ И ВТОРА ГЛАВА. 
КАК СТАНАХ ГРЪК
 
От всички държави, където са превеждани мои книги, Гър­ция – една от най-малките, заема най-съществено място в душата ми. През 1997 г. Ставрос Пецопулос – собственик на издателство „Агра“, закупи авторските права за всичките ми книги и възложи гръцкия им превод на двама съпрузи – Янис Зервас и Евангелия Андрицану. Така започна едно дълготрайно и стойностно приятелство между нашите семейства. Янис е психиатър, получил образованието си в Америка и известен гръцки поет, а Евангелия е клиничен психолог и преводач. Ма­кар Гърция никога да не е изпълнявала значима роля в сферата на психотерапията, а грамотната част от населението ѝ да на­броява пет милиона души, тя бързо стана държавата с най-голям дял мои читатели на глава от населението и като писател аз съм по-известен там, отколкото където и да е другаде по света. Така и не разбрах защо.
След първата ни среща с Гърция, когато багажът ни бе загу­бен и с Мерилин пет дни пътувахме с най-необходимото, имахме още две необикновени пребивавания там. Първото беше след пътуване до Турция. През 1993 г. изнесох семинар за психиатри в болницата „Бакиркой“ в Истанбул, след което водих двуднев­на група за личностно израстване от осемнайсет турски психи­атри и психолози в Бодрум – древен град на Егейско море, на­речен от Омир „земята на вечното синьо“. Всички в тази група работиха усилено и през двата дни и аз бях много впечатлен от чувствителността и откритостта на много от тях. След семина­ра една от психиатърките – Айча Кермак, с която поддържам връзка и до днес, ни върна с автомобила си в Истанбул, но през Западна Турция. Там се качихме на самолет до Атина, след кое­то с ферибот стигнахме до остров Лесбос. Мерилин отдавна се интересуваше от поетесата Сафо, която през VII в. пр. Хр. е живяла на Лесбос, заобиколена от своите следовнички.
Едва бяхме слезли от ферибота, когато забелязах малка аген­ция за мотоциклети под наем и много се зарадвах. И ето че с Мерилин тръгнахме да изследваме Лесбос възседнали много стар, но изправен наглед мотоциклет. Към края на деня, тъкмо когато слънцето се скри в морето, двигателят на мотоциклета изпухтя и угасна малко преди едно пусто селце. Нямахме друг избор, освен да пренощуваме в руините на изоставено хотелче, където Мерилин изпадна в ужас от един голям гризач, който притича през високата метър и половина баня, и почти не мигна цялата нощ. По обяд на следващия ден с камион пристигна друг мото­циклет, изпратен от агенцията, и ние продължихме пътуването си. Минавахме през приветливи села, сядахме в таверни, където се разговаряхме с другите посетители и наблюдавахме доволни­те белобради старци, които пиеха рецина и играеха табла.
С моя преводач Янис се бях запознал през 2002 г. на конфе­ренцията на Американската психиатрична асоциация в Ню Орлиънс, на която ми бе присъдена наградата „Оскар Пфистер“ за принос в областта на религията и психиатрията. Изненадан от наградата, попитах членовете на комисията защо са избрали мен – един открит скептик по отношение на религията, а те отвърнаха, че аз съм се занимавал с „религиозни въпроси“ в повече от мнозинството психиатри. След като изнесох презентацията си, която впоследствие беше издадена като монография със заглавие „Религия и психиатрия“ и беше преведена на гръц­ки и турски език, аз обядвах с Янис, който от името на Ставрос Пецопулос ме покани да говоря в Атина.
Година по-късно с Мерилин пристигнахме в Атина и ведна­га се прекалихме на малък самолет, който за четирийсет и пет минути ни откара до Сирос, малък гръцки остров, на който преводачите Янис и Евангелия имаха вила. Тъй като след про­дължителни полети страдам от самолетен синдром, винаги са ми необходими няколко дни за аклиматизация, преди да съм готов да се изправя пред публика. На Сирос отседнахме в малък хотел в градчето Ермуполи, където всяка сутрин закусвахме с домашно приготвени кроасани и сладко от плодовете на клонес­тата смокиня в двора. След два дни трябваше да напуснем ос­трова, за да участваме в пресконференция в Атина, но вечерта преди отпътуването ни работниците на ферибота започнаха стачка и Ставрос ни уреди полет с малък четириместен самолет.
През краткия полет до Атина пилотът, който беше чел „Ко­гато Ницше плака“, ми говори разпалено за романа. После пък ме разпозна шофьорът на таксито, което взехме от летището, и докато пътувахме, ми разказа за всичките си любими моменти от „Лъжи на дивана“. В конферентната зала на хотел „Хилтън“ ме очакваха около двайсет журналисти. Никога преди, в Съеди­нените щати или друга държава, не съм давал пресконференция. Почувствах се като истинска знаменитост.
На следващия ден две хиляди и петстотин души дойдоха да чуят моята лекция в балната зала на хотела. Фоайето беше така претъпкано с хора, че се наложи да отида до залата по обиколен път през кухните на подземния етаж. Бяха осигурени само де­ветстотин комплекта слушалки, така че симултанният превод отпадна в последната минута. Стараех се да говоря по-сбито, за да улесня консекутивния превод. Преводачката, която се бе подготвила да работи по разпечатка на лекцията ми, бе изпад­нала в паника, но в крайна сметка успя да се мобилизира и се справи отлично. Един мъж от публиката така се разгневи, че не отговарям изчерпателно на въпросите, че се наложи да бъде изведен с полиция от залата.
След лекцията, докато подписвах книги, много хора ми правеха подаръци – мед собствено производство, бутилки до­машно вино, собственоръчно нарисувани картини. Една мила възрастна жена настояваше да приема златна монета, която нейните родители зашили в палтото ѝ, когато като дете бягала от Турция.
 
Същата вечер се чувствах изтощен, доволен, обичан, но и озадачен от размера на признанието си. Какво друго можех да сторя, освен да се оставя на течението и да внимавам да не се главозамая. Натоварени с подаръци, се прибрахме в хотелската стая и там ни очакваше още един подарък: половинметрова платноходка, изцяло направена от шоколад. С Мерилин радост­но се заехме с нея.
Следващия ден подписвах книги в „Хестия“ – малка кни­жарница в центъра на Атина. Много пъти преди и след това съм подписвал книги, но това беше най-дългото от всички подпис­вания. Опашката излизаше от книжарницата и продължаваше осем пресечки, предизвиквайки сериозни проблеми в уличното движение. Хората ми подаваха не само купени току-що от кни­жарницата книги, но и такива, които си носеха от вкъщи. Мно­го ми беше трудно да изписвам имената им, тъй като повечето ми звучаха чуждо – например Елефтерия, Янте, Нереида, Татя­на. Затова всички бяха помолени да напишат имената си с голе­ми букви на листчета жълта хартия, които да ми подават заедно с книгите. Мнозина си правеха снимки с мен, но това забавяше опашката и скоро хората бяха призовани да не снимат. След час бе обявено, че ще мога да подписвам по максимум четири, след още час – по три, накрая – само по една стара книга заедно с новите. Но въпреки това подписването продължи почти четири часа, в които през ръцете ми минаха над осемстотин нови и много повече стари книги. Наскоро със съжаление научих, че книжарница „Хестия“ е затворила врати завинаги, жертва на финансовата криза в Гърция.
В опашката преобладаваха жените – както е винаги на мои­те представяния – и аз имах необикновеното преживяване поне петдесет гръцки красавици да прошепнат в ухото ми „Обичам те“. И за да не ми се завърти главата, Ставрос ме дръпна настра­ни и ми обясни, че гъркините използват тези думи често и не със същия емоционален заряд като амери­канците.



Лекцията в „Мегарон“, Атина, 2009 г.

За подписването в „Хестия“ си спомних десет години по-къс­но, когато един възрастен британски лекар пожела да се срещнем за консултация. Недоволен от ергенския си живот и нереализи­рания си потенциал, той изпитваше противоречиви чувства по отношение на консултацията с мен: от една страна, желаеше помощта ми, но от друга, силно завиждаше на писателския ми успех и беше убеден, че и той притежава таланта да пише ху­бави книги. Към края на консултацията докторът ми разказа една съществена случка от живота си, споменът за която не му давал мира вече петдесет години. Преди пет десетилетия в продължение на две години той преподавал английски език в девическо училище в Гърция. В края на церемонията по изпра­щането му, на тръгване, една красива негова ученичка го пре­гърнала и прошепнала в ухото му „Обичам те“. От този миг насетне непрестанно мислел за нея, чувал прошепнатите от нея думи и се терзаел, че не му достигнал кураж да започне живо­та, който очевидно бил определен за него. Положих всички усилия да му помогна, но знаех, че единственото, което не мога да си позволя да му кажа, бе: „Когато гъркиня изрече „Обичам те“, тя няма предвид същото, което имаме предвид в Съедине­ните щати, а най-вероятно и във Великобритания. Уверявам те, същите тези думи един следобед прошепнаха в моето ухо пет­десет гъркини“.
В деня на подписването на книги в книжарница „Хестия“ университетът „Пантейон“ ме удостои с единствената ми почет­на докторска степен. С трепет се изправих пред множеството присъстващи в огромната аудитория, по чиито стени бяха ока­чени портретите на Аристотел, Платон, Сократ, Епикур и Есхил. Следващата вечер Мерилин изнесе в Атинския университет лекция върху проблемите на феминизма. Ех, че звезден миг за семейство Ялом!



Музеят на Акропола, Атина, 2009 г.

Следващото ми посещение в Гърция беше четири години по-късно, през 2009 г. Мерилин бе поканена в Янинския универ­ситет, за да представи книгата си „История на гърдата“ (A History of the Breast). Узнали, че ще идвам в Гърция, от фондация „Онасис“ ме поканиха да говоря за новия си роман „Изцелението (на) Шопенхауер“42 в „Мегарон“ – най-голямата концертна зала в Атина.
Когато пристигнахме в Атина, научихме, че за нас е органи­зирана частна обиколка на Новия музей на Акропола, чието откриване предстоеше след няколко седмици. Още с влизането бяхме поразени от стъклените подове, през които под краката си виждахме пластовете руини от цивилизации, съществували преди хиляди години. В музея бяха и Елгиновите мраморни скулптури, станали известни с името на англичанина лорд Елгин, който пренесъл половината от тях от Акропола в Британския музей. Липсващите (някои биха предпочели думата „открадна­ти“) части от скулптурите бяха заместени с гипсови отливки с различен от оригиналния цвят. Връщането на произведения на изкуството в страната на произхода им е проблем, пред който са изправени всички музеи днес. Докато бяхме в Гърция обаче, ние бяхме на страната на гърците.
От Атина се качихме на полет до град Янина – Мерилин бе поканена от проф. Марина Врели-Заку да изнесе лекция в Янин­ския университет – впечатляващо заведение с двайсет хиляди студенти. Както винаги, когато Мерилин говори пред публика, аз седях щастливо облегнат в стола си и едва се удържах да не се разкрещя: „Хей, хей, това е моята съпруга“. На следващия ден нашите домакини ни заведоха на обиколка из провинцията и посетихме Додона – древно светилище, което се споменава в произведенията на Омир. Дълго седяхме в гръцкия амфитеатър, на изсечените преди две хиляди години каменни места, след което се разходихме до горичката, където оракулите някога тълкували езика на косовете. С монолитността си, със своята духовност и история това място ме вълнуваше дълбоко и въпреки скептицизма си аз придобих представа, макар и бегла, за сакралното.
Разхождайки се из Янина, разположен на брега на красиво езеро, стигнахме до действаща синагога от римско време, която все още обслужва малобройната еврейска общност в града. През Втората световна война почти всички евреи в Янина били изби­ти. Дори сега те са толкова малко, че в синагогата е позволено жени да бъдат причислявани към състава на минян – задължи­телните десетима възрастни от мъжки пол, необходими за про­веждане на служба. Продължихме разходката си из пазара. Наблюдавахме старците, които играеха табла и отпиваха узо, и вдъхвахме чудесните аромати на тази страна, когато едно неустоимо ухание – на баклава – ме примами и воден от обонянието си, стигнах до пекарна, където се предлагаха над двайсет раз­лични вида. До ден днешен често фантазирам, че отивам да пиша следващата си книга в Янина и по-конкретно в квартала с въпросната пекарна.
В книжарницата на Янинския университет, докато и двама­та давахме автографи, Мерилин попита собственика каква е моята популярност сред гръцките читатели.
– Ялом е най-известният американски писател тук – отвърна той.
– Ами Филип Рот? – поинтересува се Мерилин.
– И него харесваме – гласеше отговорът, – но Ялом приема­ме като свой.
През годините журналисти са ме питали известна ли ми е причината за моята популярност в Гърция и аз никога не съм бил способен да отговоря. Мога да ви уверя обаче, че макар да не владея и дума гръцки език, в Гърция се чувствам като у дома си и дори в Съединените щати изпитвам особена топлота към хората с гръцки произход. Възхищавам се на древногръцката драма, философия и Омир, но не това е обяснението. Предпола­гам, популярността ми може да се отдаде на някакъв средноизточен феномен, тъй като и в Турция, Израел и Иран броят на читателите ми е също непропорционално висок. Изненадващо често например получавам имейли от ирански студенти, терапевти и пациенти. Не знам колко екземпляра са продадени от книгите ми на фарси: Иран е единствената държава, където книгите ми се издават без разрешение и платени авторски пра­ва. Мои колеги там споделят, че познават трудовете на Фройд, Карл Юнг, Мортимър Адлер, Карл Роджърс и Ейбрахам Маслоу и биха желали да поддържат по-близък контакт със западните психотерапевти. За жалост вече не пътувам в чужбина и се на­лага да отклонявам поканите за лекции в Иран.
При толкова много тревожни новини от света днес всички сме уморени или претръпнали, но когато с Мерилин чуем да се споменава Гърция, неизменно наостряме уши. Към гърците винаги ще чувствам възхищение и благодарност за това, че се отнасят с мен като с почетен грък.

ТРИЙСЕТ И ТРЕТА ГЛАВА. 
ДАРЪТ НА ТЕРАПИЯТА
 
Години наред копнеех да напиша книга за млади терапевти, подобна на „Писма до един млад поет“ на Рилке, която има­ше особена стойност за мен, но така и не успявах да открия удовлетворяваща форма и структура за тази идея. Това се про­мени в един ден от 1999 г„ когато с Мерилин посетихме бота­ническата градина „Хънтингтън“ в Сан Марино, Южна Кали­форния. Отидохме да разгледаме този необикновен парк, но най-вече за да видим японската градина и бонзаите. Към края влязох в библиотеката „Хънтингтън“, където имаше нова излож­ба – „Бестселърите на Английския ренесанс“. Бестселъри? Това ме заинтригува. Направи ми впечатление фактът, че шест от десетте най-продавани книги през XVI в. бяха сборници със „съвети“. Например издадената през 1570 г. „Сто полезни настав­ления за стопани“ (A Hundreth Good Pointes of Husbandry) на Томас Тъсър съдържаше съвети относно растениевъдството, животновъдството и ръководенето на домакинството, насочени към фермерите и техните съпруги. До края на века книгата е била преиздадена единайсет пъти.
Почти винаги идеите за книгите ми са се зараждали и раз­вивали бавно в мен, без да може да се открои конкретен момент на изкристализиране. „Дарът на терапията“ е единственото из­ключение. Когато излязох от залата с изложбата на ренесансови бестселъри, аз знаех точно какво ще представлява следващата ми книга. Щях да напиша сборник със съвети за млади тера­певти. В съзнанието ми изплува лицето на една пациентка, писателка, с която бях работил преди години. След като беше изоставила два романа незавършени, тя се бе зарекла пред мен, че няма да започне следващ роман, докато някоя идея не я „за­хапе за задника“. Е, онзи ден в библиотеката „Хънтингтън“ моята следваща книга ме „захапа за задника“ и още на другия ден, оставяйки всичко настрана, започнах да пиша.
Написването ѝ беше прост процес. От началото на кариера­та ми в Станфордския университет в компютъра си бях поддър­жал папка, озаглавена „Идеи за преподаване“, в която поставях хрумвания и скици на случаи от клиничната ми практика. Просто отворих папката. Започнах да чета и препрочитам бе­лежките си, докато някоя не ми допаднеше достатъчно, за да я разширя до няколко абзаца. Съветите не бяха написани в опре­делен ред, но в края, след като прегледах всичко, ги групирах в пет дяла:

1. Същност на връзката терапевт – пациент,
2. Методи за изследване на екзистенциалните въпроси,
3. Проблеми, възникващи в ежедневния ход на терапията,
4. Използване на съновиденията,
5. Рискове и предимства на психотерапевтичната професия.
 
Първоначално се бях надявал да събера сто съвета, но на осемдесет и четвъртия вече бях изчерпал изцяло идеите от пап­ката. (Когато продължих да се срещам с пациенти, започнах отново да я попълвам и във второто издание на книгата, девет години по късно, добавих още единайсет съвета.)
От самото начало имах наум определено заглавие за сборни­ка си: възнамерявах да изменя малко заглавието на Рилке и да го нарека „Писма до един млад психотерапевт“, но към края на работата ми се случи нещо удивително: „Бейсик Букс“ ме пока­ниха да се включа в обучителна поредица с названието „Писма до един млад...“ (терапевт, математик, бунтар, католик, консер­ватор, готвач и пр.). Колкото и да бях предан на издателството, предпочетох да отклоня поканата. Трябваше ми обаче ново за­главие. „Сто съвета за психотерапевти“ и „84 съвета за психотерапевти“ бяха категорично отхвърлени от всички. В крайна сметка моята агентка Санди Дийкстра предложи „Дарът на те­рапията“. Не бях кой знае колко въодушевен от това заглавие, но така и не ми хрумна нещо по-добро и с годините свикнах с него.
Написах сборника си като противодействие на краткосроч­ния, автоматизиран, насочен към разрешаването на конкретни проблеми, когнитивно-поведенчески подход в психотерапията, използван все по-широко по силата на икономическия натиск. Исках да се противопоставя и на тенденцията към прекомерна употреба на лекарства в психиатрията. Тази моя битка продъл­жава и до днес, въпреки огромното количество данни от експе­риментални изследвания, че благоприятните резултати от психотерапията зависят от силата, топлотата, автентичността и наличието на емпатия в терапевтичната връзка. Надявах се „Дарът на терапията“ да помогне за съхраняването на човечния и хуманен подход към психологическото страдание. За тази цел съзнателно използвах провокативен език: там препоръчвам на студентите точно обратното на онова, което мнозина от тях изучават в когнитивно-поведенчески ориентираните програми. „Избягвайте диагнозите“, „Създавайте нова терапия за всеки пациент“, „Нека пациентът бъде важен за вас“, „Празен екран! Забравете. Бъдете истински“, „Изследвайте тук и сега във всяка сесия“.
В няколко глави на „Дарът на терапията“ наблягам върху значението на емпатията и предавам духа на максимата на римския драматург Теренций „Човек съм и нищо човешко не ми е чуждо“. В главата „Емпатията. Да надзърнеш през прозореца на пациента“ е разказана една от любимите ми клинични истории. В юно­шеството си моя пациентка бе водила дълга и тежка борба със своя негативно настроен към всичко баща и вечните му забрани. Копнеейки да се помири с него и да постави ново начало във вза­имоотношенията им, тя очаквала с нетърпение деня, в който баща ѝ щял да я откара с автомобила си до колежа – рядка възможност двамата да прекарат няколко часа заедно. Но дългоочакваното пътуване се оказало провал: баща ѝ, верен на стила си, непрекъс­нато недоволствал заради грозната гледка към задръстения с боклуци поток, покрай който вървял пътят. Тя не виждала никак­ви боклуци в красивия, бистър поток. Затова престанала да слуша баща си, умълчала се и през остатъка от пътуването двамата дори не се погледнали. Много години по-късно тя минала с автомоби­ла си по същия път и с изумление установила, че от двете му страни текат два потока. „Този път аз бях на шофьорското място – беше ми казала тъжно тя – и потокът, който виждах през про­зореца си, беше грозен и задръстен с боклуци, както твърдеше баща ми.“ Но тя бе видяла гледката от прозореца на баща си твърде късно – той отдавна беше покойник. „Затова надзървайте през прозореца на пациента – насърчавам терапевтите. – Опитай­те се да видите света така, както го виждат те.“
Препрочитайки „Дарът на терапията“ сега, аз се чувствам съвсем разголен: там са изложени всичките ми любими техники и отговори. Наскоро една пациентка се разплака в кабинета ми и аз я попитах: „Ако твоите сълзи можеха да говорят, какво биха казали?“. Виждайки същите тези думи в една от главите, се почувствах така, сякаш съм изплагиатствал самия себе си (и се надявах пациентката ми да не е чела книгата).
В някои от съветите призовавам психотерапевтите да бъдат честни и да признават грешките си. Важен е не самият акт на допускане на грешка, а онова, което се прави впоследствие. С няколко съвета насърчавам обучаващите се терапевти да из­ползват „тук и сега“, тоест да остават съсредоточени върху случ­ващото се във взаимоотношенията между терапевта и пациента.
Последният съвет в сборника: „Ценете привилегиите на професията си“, е наситен с особено значение за мен: много често ме питат защо на моята осемдесет и пет годишна възраст все още продължавам да практикувам. Глава 85 (чийто номер по чиста случайност съвпада с броя на годините ми) започва с една проста декларация: работата с пациенти обогатява жи­вота ми, тъй като му придава смисъл. Рядко чувам психотерапевти да се оплакват от усещане за липса на смисъл. Ние живе­ем, за да служим на другите, поради което сме съсредоточени върху техните потребности. Щастливи ни прави не само фактът, че помагаме на пациентите да се променят, но и надеждата, че техните промени ще се отразят благотворно и на хората около тях.
Привилегия за психотерапевта е и ролята му на довереник, пазител на тайни. Всеки ден пациентите ни поверяват свои тай­ни, които в много от случаите не са споделяли с другиго. Тези тайни ни позволяват да надникнем зад кулисите на човешкото състояние, оголено от социалните украшения и роли, перченето или позьорството. Това доверие е привилегия, с която могат да се похвалят малцина. Понякога тайните предизвикват в мен силен душевен гнет и когато се прибера у дома, бързам да пре­гърна жена си и да благодаря на съдбата заради щастливия си живот.
Освен възможността да надраснем себе си и да достигнем истинското и трагично знание за човешкото състояние, нашата работа ни предлага и още една, много по-съществена възмож­ност. Да станем изследователи и да се приобщим към най-възвишеното начинание – развитието и грижата за човешкия ум. Ръка за ръка с пациентите, ние вкусваме от насладата на откривателството – онова „аха-преживяване“, когато противоречиви идеационни фрагменти внезапно се съчетаят в съгласувана ця­лост. Понякога се чувствам като водач, съпътстващ другите из стаите на собствения им дом. Каква радост е да наблюдаваш как отварят врати към помещения, където никога не са влизали, и откриват цели неизследвани крила, обитавани от удивителни и креативни части от собствената им идентичност.
Наскоро присъствах на коледната служба в Станфордската църква и слушах проповедта на преподобната Джейн Шоу, коя­то подчерта жизненоважното значение на любовта и състрада­нието. Развълнува ме призивът ѝ да проявяваме тези чувства винаги, когато можем. Актовете на загриженост и великодушие могат да подобрят всяка среда, в която се намираме.
Думите ѝ ме мотивираха да преосмисля ролята на любовта в собствената си професия. Дадох си сметка, че никога, дори веднъж, не съм използвал думите „любов“ и „състрадание“ в текстовете или лекциите си за психотерапевтичната практика. Това е огромен пропуск, който сега желая да коригирам, тъй като в работата си като терапевт редовно изпитвам любов и състрадание и правя всичко по силите си, за да помагам на па­циентите да освободят любовта и великодушието в себе си. Не изпитвам ли подобни чувства към пациента си, вероятно няма да съм му от особена полза. Затова се старая винаги да съм осъзнат по отношение на наличието или липсата им.
 
Съвсем наскоро започнах работа с Джойс, страдаща от де­пресия и гняв млада жена, която се възстановява след тежка операция поради животозастрашаваща форма на рак. Още щом влезе в кабинета ми за първи път, долових ужаса ѝ и сърцето ми се сви. И въпреки това в началните сесии не успях да я по­чувствам близка. Макар видимо да страдаше, в поведението ѝ също така се съдържаше посланието, че държи всичко под кон­трол. Обърквах се от разнопосочните ѝ оплаквания: една сед­мица тя се възмущаваше от дразнещите навици на свои съседи и приятели, а през следващата се жалваше заради самотата си. Нещо не беше както трябва и всеки път, когато си помислех за следващата ни среща, усещах неприятна тръпка. Понякога дори обмислях възможността да я пренасоча към друг терапевт. Но отхвърлях тази идея, защото тя беше прочела много от кни­гите ми и в самото начало бе подчертала, че след срещите ѝ с много терапевти аз бях последната ѝ надежда.
В третата сесия се случи нещо необичайно: внезапно осъзнах, че външно тя изключително приличаше на Алин, съпругата на мой добър приятел, и няколко пъти ме обземаше странното чувство, че разговарям с Алин, а не с Джойс. И всеки път, кога­то това се случваше, аз трябваше със съзнателно усилие да се връщам в реалността. Макар вече да бяхме в добри отношения, първоначално Алин ми бе направила впечатление на самодово­лен и отблъскващ човек. Ако не беше съпруга на приятел, щях да я избягвам. Възможно ли бе, замислих се, по някакъв неведом начин моето несъзнавано да беше прехвърлило върху Джойс част от моята неприязън към Алин.
Начало на нашата четвърта сесия Джойс постави по-нетипичен за нея начин. След кратко мълчание тя каза:
– Не знам откъде да започна.
Тъй като за мен бе задължително да поработим върху нелес­ните си взаимоотношения, аз я насочих:
– Кажи ми как се чувстваше в края на предишната ни среща. Преди това тя бе пренебрегвала подобни въпроси, но този ден ме изненада:
– По същия начин, както се чувствам след всяка наша сесия: ужасно. Тотално объркана. Часове след това страдах.
– Много съжалявам да чуя това, но разкажи ми повече, Джойс. Как така си страдала?
– Ти имаш огромни знания. Написал си много книги. Затова се свързах именно с теб. Ти си мъдър. А аз се чувствам толкова нищожна. И знам, че ме смяташ за нищожество. Сигурна съм, че знаеш точно какъв е проблемът ми, но не ми казваш.
– Виждам каква болка изпитваш, Джойс, но същевременно се радвам, че в момента говориш открито: именно за това сме тук.
– Тогава защо не ми кажеш какво не е наред с мен? Какъв ми е проблемът? Как да се справя с него?
– Надценяваш ме. Не знам какъв е проблемът ти. Но знам, че можем да го открием заедно. Знам също така, че си обзета от страх и гняв. И предвид всичко, през което си преминала, е съвсем разбираемо: аз бих се чувствал по същия начин. Мога да ти помогна, ако продължим да работим така, както днес.
– Но защо се чувствам така? Защо ми се струва, че не заслу­жавам да ми отделяш от времето си? Защо състоянието ми се влошава?
Знаех какво трябва да сторя и реших да направя следващата крачка.
– Искам да ти кажа нещо, което ми се струва важно да чуеш. – За миг се поколебах – предстоеше да се разкрия до голяма степен пред нея и се почувствах несигурен. – Удивително при­личаш на съпругата на мой близък приятел и през последната ни сесия няколко пъти, за броени секунди, ме обземаше стран­ното чувство, че срещу мен седиш не ти, а тя. Макар отношени­ята ми с тази жена в момента да са приятелски, в началото никак не се разбирахме. Намирах я за отблъскваща и безцеремонна и просто не ми харесваше да съм в компанията ѝ. Казвам ти го, защото – знам, че звучи странно и ми е неудобно – може би несъзнателно в работата ни съм пренасял чувствата си към нея върху теб. И ми се струва, че може да си доловила това. – За кратко настана мълчание и аз добавих: – Но, Джойс, искам да е ясно, към теб не изпитвам такива чувства. Аз съм изцяло на твоя страна. Към теб изпитвам единствено състрадание и съм решен да ти помогна.
По лицето на Джойс бе изписано смайване, сълзи потекоха от очите ѝ.
– Благодаря ти. С толкова психиатри се срещах, но никой досега не ми е споделял нещо лично. Днес ми се иска да не си тръгвам от кабинета ти, а да разговаряме още дванайсет часа, без да спираме. Чувствам се прекрасно.
Пациентката прие себеразкриването ми в духа, в който ѝ го бях поднесъл, и от този момент нататък всичко се промени. Работата ни бе плодоносна и аз очаквах с нетърпение всяка наша следваща среща. Как бих могъл да определя своята интервенция? Мисля, че тя представляваше акт на състрадание, на любов. Не мога да намеря по-подходящи думи.

ТРИЙСЕТ И ЧЕТВЪРТА ГЛАВА. 
ДВЕ ГОДИНИ С ШОПЕНХАУЕР
 
В четенето на философски съчинения винаги съм се съсредо­точавал върху Lebensphilosophie43 – школата, която се зани­мава със смисъла и ценностите в живота. Нейни представители са редица древногръцки философи – Киркегор, Сартр и разбира се, Ницше. Едва по-късно открих Артур Шопенхауер, чиито идеи за несъзнаваното влияние на половия нагон предшестват теориите на Фройд. Според мен Шопенхауер е подготвил почвата за раждането на психотерапията. Както казва Филип, герой в романа ми „Изцелението (на) Шопенхауер44: „Без Шопенхауер нямаше да го има Фройд“.
Шопенхауер бил недружелюбен, неустрашим и изключител­но изолиран човек. Той бил Дон Кихот на XIX в. и нападал всич­ки сили, в това число организираната религия. Но бил и страда­лец, чието нещастие, песимизъм и неумолима мизантропия за­легнали в основата на творбите му. Да вземем неговото виждане за човешките взаимоотношения, въплътено в известната притча за бодливите свинчета: студът кара бодливите свинчета да се притискат едно в друго, за да се стоплят, но така те си причиня­ват взаимна болка със своите игли. В крайна сметка животинче­тата откриват, че е най-добре да стоят на известно разстояние едно от друго. Поуката е, че човек (като Шопенхауер) с изобилие от вътрешна топлина трябва изцяло да страни от другите.
Дълбокият песимизъм на Шопенхауер ме порази още при първата ми среща с него. Питах се как при това отчаяние този човек е продължавал да размишлява и работи. С времето стигнах до обяснението – той е бил убеден, че постигането на разбиране може да облекчи бремето и на най-големия окаяник. Макар да сме ефимерни създания, ние изпитваме наслада от разбирането, дори когато придобитото знание разкрива най-ниските ни им­пулси и ни конфронтира с краткотрайността на живота.
 
Преди всичко човек не е никога щастлив, но прекарва целия си живот устремен към нещо, което вярва, че ще го направи щастлив. Той обаче рядко достига целта си, а когато му се удаде да я достигне, очаква го единстве­но разочарование: обикновено в края на усилията си той е като круширал кораб, който едва стига до пристани­щето с липсващи мачти, платна и такелаж. Тогава е все едно дали е бил щастлив, или нещастен, защото живо­тът, който не е нищо повече от един вечно изплъзващ се настоящ миг, вече си е заминал.
 
Освен крайния песимизъм страдание на Шопенхауер причи­нявали силният полов нагон и неумението да общува с другите извън сексуален контекст, вследствие на което бил постоянно раздразнителен. Щастие бил изпитвал единствено в детството, преди да се събуди сексуалността му, и с настъпването на ста­ростта, когато апетитите му отшумели.
 
Единствено поради факта, че ужасяващата дейност на половата система все още дреме, а мозъкът вече работи с пълна сила, детството е време на невинност и щастие, раят на живота, изгубената Едемска градина, към коя­то с носталгия поглеждаме през целия остатък от живота си.
 
В трудовете на Шопенхауер не може да бъде открито и едно положително твърдение: песимизмът му е непоклатим:
 
В края на живота си никой човек, ако е искрен и с всичкия си ум, не би пожелал да живее отново. Вместо това с готовност би предпочел абсолютното небитие.
 
Колкото повече научавах за Артур Шопенхауер, толкова по-трагичен ми се струваше животът му: колко тъжно е, че един от великите ни гении е бил измъчван от такова страдание. За мен той бе човек, който отчаяно се е нуждаел от психотерапия. Взаимоотношенията му с родителите напомнят жестока едиповска драма. Първо довел до ярост баща си, отказвайки да бъде въведен във фамилния търговски бизнес. Обожавал майка си, популярна по онова време романистка, и след като баща му се самоубил, шестнайсетгодишният Артур бил толкова настойчив в опитите си да я покори и контролира, че тя в крайна сметка прекъснала взаимоотношенията си с него и през последните петнайсет години от живота си отказвала да се срещне с него. Той така се страхувал да не бъде погребан жив, че в завещание­то си наредил да не бъде заравян няколко дни след смъртта си, поради което миризмата от разлагащото му се тяло се разнасяла надалеч из околността.
Размишлявайки за печалния живот на Шопенхауер, аз си зададох въпроса дали психотерапията би могла да му помогне. Ако той се беше обърнал към мен, бих ли могъл да му предложа утеха? Започнах да си представям сцени от нашата въображаема психотерапия и така постепенно се оформи сюжет на роман за Шопенхауер.
Помислете само – Шопенхауер на психотерапия! Потривах длани – какъв предизвикателен мисловен експеримент! Но кой би могъл да послужи за негов терапевт в моята история? Шо­пенхауер е роден през 1788 г., повече от век преди първите на­ченки на психотерапията. Седмици наред обмислях образа на състрадателен, ерудиран бивш йезуит с философски познания, който би могъл да предлага на Шопенхауер съзерцателни оттег­ляния, в които той с готовност би участвал. Тази идея притежа­ваше известна историческа правдоподобност. (По времето на Шопенхауер е имало стотици йезуити без служба: папа Климент XVI разпуснал Йезуитския орден през 1773 г. и той бил възста­новен чак четирийсет и една години по-късно.) Но така и не успях да я съгласувам с цялостния сюжет и в крайна сметка я изоставих.
Вместо това реших да създам клонинг на Шопенхауер – съв­ременен философ на име Филип, притежаващ интелекта, инте­ресите и личностните характеристики (включително мизантро­пията, сексуалната компулсивност и песимизма) на Шопенхауер. Филип щеше да живее в XX в., когато психотерапията е съвсем достъпна. Но кой род терапия би била най-полезна за Филип? Острите междуличностни проблеми изискваха интензивна ра­бота в терапевтична група. А груповият терапевт? Той трябваше да е наистина способен и опитен и аз създадох Джулиъс – мъдър професионалист на възраст, чийто подход в груповата терапия бе подобен на моя.
След това създадох останалите герои (членовете на терапев­тичната група), въведох сред тях Филип и оставих всички сво­бодно да взаимодействат помежду си. Нямах предварителен план за събитията: просто записвах действието така, както то се развиваше спонтанно във въображението ми.
Представете си ситуацията! Клонинг на Шопенхауер постъп­ва в терапевтична група и внася в нея силен смут, провокира ръководителя, успява да настрои срещу себе си членовете, но в крайна сметка претърпява драматична промяна. А какво посла­ние щях да отправя към представителите на своята сфера: ако груповата терапия би могла да помогне на Артур Шопенхауер, архипесимиста и най-отявления мизантроп на всички времена, то тя би помогнала на всекиго!
По-късно, след като завърших романа, аз осъзнах, че той би могъл да е подходящо средство за обучението на групови тера­певти, и на доста места в петото издание на учебника си за гру­пова психотерапия поставих препратки към различни страници от романа, съдържащи илюстрации на терапевтични принципи.
Тази моя книга има необичайна структура – главите, в които са описани сесиите на терапевтичната група, се редуват с психобиография на Шопенхауер. Подозирам, че много читатели са били озадачени от тази форма. Самият аз, още докато пишех, си давах сметка, че това съчетание е малко недодялано. Но бях убеден, че едно обобщено представяне на живота на Шопенха­уер би помогнало на читателя да разбере Филип, неговия двой­ник. Това обаче не бе единствената причина: признавам, че бях така заинтригуван от трудовете, живота и психиката на Шопен­хауер, че не ми се искаше да пропусна възможността да поразмишлявам относно формирането на неговия характер. Не можех да устоя и на изкушението да изследвам въпроса по какъв начин Шопенхауер се явява предшественик на Фройд и как е подготвил почвата за раждането на психотерапията.
Убеден съм, че тази книга е най-добрата писмена илюстрация на ефективността на груповата терапия, която съм създавал. Джулиъс е терапевтът, който аз винаги съм се опитвал да бъда. Той обаче развива нелечим злокачествен меланом. Но въпреки болестта продължава да насища живота си със смисъл – дори когато е съвсем близо до смъртта – подобрявайки съществува­нето на членовете на групата си. Той е открит, великодушен, съсредоточен върху тук и сега и с всичката си останала енергия помага на членовете да изследват взаимоотношенията си един с друг и да опознават самите себе си.
Изборът на заглавие беше необичайно лек: още щом ми хрум­на „Изцелението (на) Шопенхауер“, аз го приех без резерви. До­падаше ми неговата двусмисленост: Шопенхауер човекът бива изцелен, а Шопенхауер мислителят допринася за нашето изце­ление.
Дванайсет години след излизането си от печат романът е все още жизнен. Една чешка филмова компания работи върху фил­мирането му. Освен това е предшественик на клиничната фило­софия, както научих от водещи в тази сфера фигури.
Преди няколко години, на ежегодната среща на Американ­ската асоциация по групова психотерапия в Сан Франциско, Молин Лежч – мой съавтор на петото издание на учебника по групова психотерапия, ръководи половиндневна сесия с актьори, изпълняващи ролите на членовете на групата от романа пред многобройна публика от групови терапевти. Синът ми Бен под­бра актьорите, режисира постановката и изигра един от героите. Актьорите не разполагаха със сценарий, а бяха инструктирани да импровизират и взаимодействат спонтанно с останалите членове, като остават верни на характера на своя герой. Аз ко­ментирах определени моменти от действието. Синът ми Виктор монтира заснетия материал и полученият филм бе качен в него­вия образователен уебсайт. За мен бе огромно удоволствие да наблюдавам своите оживели герои.

ТРИЙСЕТ И ПЕТА ГЛАВА. 
ДА СЕ ВЗРЕШ В СЛЪНЦЕТО
 
Сестра ми Джийн почина, докато пишех „Да се взреш в слънцето“45. Със седем години по-възрастна от мен, тя има­ше благородна душа и аз я обичах много. Живееше на Източния бряг, а аз на Западния, но всяка седмица разговаряхме по теле­фона и когато пътувах до Вашингтон, оставах при нея и съпруга ѝ Мортън – кардиолог, който винаги проявяваше към мен щед­рост и гостоприемство.
Джийн разви агресивна деменция и при последното ми гос­туване във Вашингтон, няколко седмици преди да почине, тя не ме разпознаваше. Тъй като вече чувствах, че съм я изгубил, аз не бях разтърсен от новината за смъртта ѝ – не и на съзнавано ниво. Приех кончината ѝ като освобождение за нея и семейство­то ѝ и на следващия ден с Мерилин се качихме на полет до Ва­шингтон, за да присъстваме на погребението.
Възнамерявах да започна надгробното си слово, като разка­жа една случка от вечерта преди погребението на майка ни във Вашингтон петнайсет години по-рано. Тогава аз се опитах да почета майка си, като приготвя кишел – традиционен еврейски сладкиш, който да бъде поднесен на трапезата след погребение­то. Кишелът ми изглеждаше добре и ухаеше прекрасно, но, уви, беше съвсем безвкусен: бях забравил да сложа захар! Джийн беше мил и великодушен човек и идеята ми бе, след като разка­жа тази случка, да отбележа, че ако приготвях кишел за нея, аз никога не бих забравил захарта. Но макар преди погребението да бях спокоен и да не чувствах дълбока скръб, още в началото на словото избухнах в сълзи и се върнах на мястото си, без да го довърша.
Мястото ми беше на най-предния ред, съвсем близо до прос­тия дървен ковчег на сестра ми – можех да го докосна. На гро­бището духаше силен вятър и при поривите му виждах как ковчегът започва да се тресе. Макар да съм рационален човек, не успях да избия от съзнанието си странната мисъл, че сестра ми се опитва да излезе от ковчега, и трябваше да положа доста усилия, за да овладея импулса си да побягна далеч от гроба. Всичките ми знания за смъртта, целият ми опит с многобройните пациенти, които бях съпровождал до самия край, безпри­страстността и рационалността, с които бях писал за човешката смъртност, се изпариха с настъпването на ужаса.
Този инцидент ме потресе. Десетилетия наред се бях опитвал да разбера и облекча своята тревожност по отношение на смърт­та. Бях разработил страховете си в романите и разказите, про­ектирайки ги върху измислени герои. В „Изцелението (на) Шопенхауер“ Джулиъс съобщава на членовете на групата си, че е развил смъртоносна болест, и те се опитват да го утешат. Една от тях – Пам, цитира пасаж от автобиографията на Набоков „Памет, говори“ (Speak, Memory), където авторът определя жи­вота като искра, прехвръкнала между две еднакво тъмни бездни – едната преди раждането, а другата след смъртта.
Филип, клонингът и последовател на Шопенхауер, реагира на последното с обичайното си високомерие, като казва, че На­боков несъмнено е изплагиатствал тази идея от Шопенхауер, който твърди: „че след смъртта си ние ще бъдем онова, което сме били, преди да се родим“, а после доказва и невъзможността да съществува повече от един вид небитие. Разгневена на Филип, Пам отвръща: „Смяташ, че Шопенхауер някога е казал нещо, което смътно наподобява писаното от Набоков. Голяма работа!“. А Филип затваря очи и започва да рецитира: Човек внезапно осъзнава – за своя голяма изненада, – че съществува след хиля­ди и хиляди години небитие, после живее кратко, след което отново идва също толкова дълъг период, през който не трябва да съществува. Запаметил съм голяма част от текстовете на Шопенхауер, цитираното е от третия абзац на есето му „Допъл­нителни коментари относно нищожността на живота“. Струва ми се, че сходството не е чак толкова бегло?
 
Преразказвам този пасаж заради нещо, което не става ясно в него: а именно, че твърденията и на Шопенхауер, и на Набоков могат да бъдат открити у Епикур – древногръцки философ, който смятал, че основният източник на човешкото нещастие е вездесъщият страх от смъртта. За да облекчи този страх, Епикур разработил серия убедителни аргументи със светски характер, които учениците в неговата атинска школа трябвало да заучават подобно на катехизис. Един от тези аргументи е известният „аргумент за симетрията“, според който състоянието на небитие след смъртта е същото, в което сме били преди раждането си (въпреки че мисълта за „пред-битието“ никога не поражда у нас тревожност). Философи от всички епохи са се опитвали да обо­рят този аргумент, така елегантен с простотата си, но според мен той все още не е загубил убедителността си и е предоставял утеха на мнозина мои пациенти. А и на мен самия.
Препрочитайки аргументите на Епикур, за да разсея ужаса си от смъртта, ми хрумна идея за следваща книга, която прите­жаваше такъв заряд, че бях във властта ѝ много месеци. Ето идеята. Човек сънува кошмар: пада нощ, а той е в гора и го пре­следва страшен звяр. Тича, докато силите му свършват, спъва се, пада и докато създанието го връхлита, осъзнава, че ще умре. Буди се с вик, сърцето му препуска, прогизнал е от пот. Скача от леглото, набързо се облича и хуква да търси някого – старейшина, мислител, лечител, свещеник, лекар, – които може да му помогне да преодолее ужаса от смъртта.
Започнах да замислям книга от осем или девет глави, всяка от които започва по един и същи начин: с кошмара, събуждане­то и търсенето на помощ. Но действието във всяка глава щеше да се развива в различен век! Действието на първата щеше да е през трети век пр. Хр. в Атина, а сънуващият щеше да се запъти към агората, където са се намирали много от важните философ­ски школи. Той щеше да подмине Академията, основана от Платон и вече ръководена от племенника му Спевсип, Лицея, школата на Аристотел, школите на стоиците и киниците и накрая да стигне до Градината на Епикур, където щеше да бъде допус­нат по изгрев.
Действието на втората глава би могло да се развива по вре­мето на Свети Августин, на третата през епохата на Реформа­цията, на четвъртата в края на XVIII в., по времето на Шопен­хауер, на петата по времето на Фройд, а други може би по вре­мето на Сартр или Камю и в държави с преобладаващо мюсюл­манско или будистко население.
 
Но всичко по реда си. Реших първо да напиша епизода в Древна Гърция от времето на Епикур, 300 г. пр. Хр., и тогава да премина към останалите периоди. Месеци наред проучвах еже­дневието, облеклото, храната, порядките на древните гърци от 300 г. пр. Хр. Изчетох редица антични и съвременни исторически и философски текстове, романи за Древна Гърция (от Мари Рено и други автори) и в крайна сметка достигнах до печалното за­ключение, че ако трябваше да извърша същите проучвания и за следващите глави, нямаше да завърша книгата до края на живо­та си. С огромно съжаление изоставих тази книга. Тя е единстве­ната, която не съм завършил.
 
Реших обаче да разработя идеите на Епикур в нехудожествена книга, посветена на страха от смъртта, и ръкописа, който започнах, постепенно се превърна в излязлата от печат през 2008 г. „Да се взреш в слънцето“. В нея излагам всичките си размисли за смъртта, предизвикани от клиничната ми работа със здрави и терминално болни пациенти. Заглавието съм заел от една максима на живелия през XVII в. Ларошфуко: „Слънцето и смъртта не могат да бъдат гледани в лицето“. Но макар да съм поставил тази максима като заглавие на книгата си, аз всъщност поставям под въпрос истинността ѝ, доказвайки, че можем да спечелим много, ако се взираме право в смъртта.
Подкрепям това свое схващане не само с клинични, но и литературни примери. Например Ебенизър Скрудж в новелата „Коледна песен“ на Дикенс първоначално е скъперник и саможивец, но в края е вече добър, щедър и обичан човек. На какво се дължи неговата трансформация? Дикенс подлага героя си на силна доза екзистенциална шокова терапия – Духът на идната Коледа показва на Скрудж собствения му гроб и му позволява да прокара пръсти по името си на надгробния камък.
Навсякъде из „Да се взреш в слънцето“ са пръснати примери как конфронтацията със смъртта служи като пробуждащо пре­живяване, което ни подсказва как да живеем по-пълноценно. Чувствителните към този процес психотерапевти често стават свидетели на това. Както споменах по-рано, в практиката си давам на пациента лист хартия и го карам да начертае линия, чиито краища представляват раждането и смъртта му. След което искам от него да посочи къде по тази линия се намира в настоящия момент и да поразмишлява върху това известно време.
През цялото си психиатрично обучение не съм чул темата за смъртта да бъде засегната в терапевтичен семинар или обсъж­дане на клинични случаи. Сякаш представителите на тази сфе­ра все още следваха съвета на Адолф Майер, дългогодишния доайен на американската психиатрия: „Не чешете там, където не сърби“ – с други думи, не повдигайте болезнени за пациента теми, освен ако той самият не го направи, особено в области, където може да се окажете неспособни да донесете облекчение. Аз съм на противоположната позиция: тъй като смъртта предиз­виква у нас непрестанен сърбеж, може да е от огромна полза, ако помагаме на пациентите да изследват своите нагласи към смъртта.
Напълно съм съгласен с чешкия екзистенциален романист Милан Кундера, който пише, че процесът на забравяне ни поз­волява да предвкусим смъртта. С други думи – онова, което ни ужасява в смъртта, е не само загубата на бъдещето, но и загуба­та на миналото. Препрочитайки собствените си книги, аз често установявам, че съм забравил лицата и имената на пациентите, за които съм писал. Боли ме, като си помисля колко задушевни и прочувствени часове съм прекарал с хора, които вече са се изличили от паметта ми.
Убеден съм, че зад оплакванията на много пациенти се крие страхът от смъртта. Например дискомфортът, съпътстващ кръг­лите годишнини (трийсетата, четиресетата или петдесетата), които ни напомнят за неумолимия ход на времето. Наскоро ра­ботих с пациентка, спохождана от кошмари много нощи поред. В един от тях крадец заплашвал да отнеме живота ѝ, а в друг падала в празно пространство. Тя спомена, че наближава петде­сетият ѝ рожден ден и че се страхува от празненството, което семейството ѝ организира. Подканих я да изследва значението, което имаше за нея петдесетгодишнината ѝ. Тя каза, че за нея това е една наистина напреднала възраст, и си спомни колко стара ѝ се е струвала майка ѝ на петдесет години. И двамата ѝ родители бяха починали в навечерието на седемдесетата си го­дишнина, поради което тя беше убедена, че две трети от живо­та ѝ са си отишли. Преди срещата ни пациентката ми никога не бе разговаряла открито за това от какво може да умре, за погре­бението си или религиозните си убеждения и макар сесиите да ѝ причиняваха болка, убеден съм, че демистифицирането на този процес в крайна сметка ѝ донесе облекчение. Страхът от смъртта съпътства много от събитията, бележещи важни етапи в живота ни – синдрома на празното гнездо, пенсионирането, кризата на средната възраст, сбирките на бивши съученици, – както и скръбта по скъпи покойници. Според мен повечето кош­мари са предизвикани от страха от смъртта, който някак е успял да избяга от своя затвор.
Днес, десет години след излизането на „Да се взреш в слън­цето“ – когато съм и с десет години по-близо до смъртта, – не вярвам, че бих могъл да пиша така безстрастно по тази тема. Миналата година загубих не само сестра си, но и трима от най-старите си и най-близки приятели – Хърбърт Коц, Лари Зароф и Боб Бърджър.
Лари и Хърб ми бяха състуденти в колежа и медицинското училище. Заедно се упражнявахме в дисекционната зала и жи­веехме в една стая по време на стажа. Със съпругите си сме прекарвали не една ваканция на различни места: планините Поконо, източния бряг на Мериленд, долината на река Хъдсън, Кейп Мей и долината Напа. Прекарвахме чудесно и дните, и вечерите: разговаряхме, карахме велосипеди, играехме различ­ни игри и се хранехме заедно.
Дълго време Лари работи като сърдечен хирург в Рочестър, Ню Йорк, но след трийсет години практика смени попрището и защити докторска степен по история на медицината в Станфордския университет. В последните години от живота си – преди внезапната си смърт вследствие на спукана аневризма на аорта­та – преподаваше литература на студентите по медицина. В краткото си надгробно слово на погребението му аз се опитах да внеса светла нотка в церемонията, като разкажа за едно пъ­туване, което ние шестимата бяхме предприели в планините Поконо по времето, когато Лари беше в своята фаза на неуглед­ното облекло и бе дошъл с нас в един скъп ресторант, облечен в избеляла и измачкана тениска. Ние всички не спряхме да го задяваме заради външния му вид и в един момент той стана от масата, отиде някъде и десетина минути по-късно се върна в доста по-спретнат вид: беше купил ризата на сервитьора! (Сер­витьорът за щастие имал резервна риза в шкафчето си.) Макар с тази случка да бях искал да разведря атмосферата на погребе­нието, буца заседна в гърлото ми и ми беше много трудно да говоря.
Хърб, който по образование беше гинеколог, а след това стана онколог, постепенно разви деменция. Последните години той живя в такава физическа болка и такова объркване, че дъл­го преди да почине, чувствах, че (подобно на сестра ми) съм го загубил. Бях тежко болен от грип, за да отида на погребението му във Вашингтон, но по приятел изпратих кратък прощален текст, който да бъде прочетен на гроба му.
Знаех, че смъртта му е облекчение за него и семейството му, но въпреки това точно по времето на погребението ме обзе без­покойство, излязох да се разходя из Сан Франциско и неочаква­но избухнах в сълзи, припомняйки си нещо, за което не бях се сещал от много години. Докато с Хърб учехме в колежа и меди­цинското училище, в неделите често играехме пинокъл с чичо му Луи, стар ерген, който живееше със семейството на Хърб. Луи беше мил мъж, със склонност към хипохондрия и винаги още в началото обявяваше, че може би няма да играе добре, тъй като „нещо на горния етаж“ не е както трябва (и посочваше главата си). Това беше знак двамата с Хърб да извадим чисто новите си стетоскопи и апарати за кръвно налягане и срещу пет долара да го прегледаме и уверим, че е здрав. А Луи всъщност беше толкова добър играч, че ние не успявахме да се порадваме на петте му долара дълго: почти винаги до края на вечерта той не само бе възвърнал парите си, а бе направил и печалба.
Обичах тези вечери. Но чичо Луи отдавна е покойник и сега, след като си бе отишъл и Хърб, аз изпитвах вледеняваща самота, тъй като си давах сметка, че вече нямаше друг свидетел на тези далечни събития. Сега този спомен съществуваше един­ствено в моя ум, някъде из пропукващите невронни мрежи на мозъка, и със смъртта ми щеше да изчезне завинаги. Разбира се, зная всичко това на теория от десетилетия, изтъквал съм го в книгите, лекциите и терапевтичните сесии, но сега го чувствам, чувствам, че когато си отиваме от този свят, всичките ни скъпи, радостни, неповторими спомени си отиват с нас.
Скърбя и за Боб Бърджър, мой скъп приятел в продължение на повече от шейсет години, който почина няколко седмици след Хърб. Боб получил сърдечен арест и прекарал няколко часа в безсъзнание, преди да го реанимират. В един кратък промежду­тък на ясен разсъдък той ми се обади по телефона. Духовит както винаги, ми каза с дрезгав глас: „Нося ти вест от отвъдното“. Това бяха последните думи, които чух от него: състоянието му бързо се влоши, изпадна в кома и две седмици по-късно издъхна.
С Боб се запознахме в Бостън през втората година от след­ването ми по медицина. Макар впоследствие да заживяхме на противоположните крайбрежия на страната, завинаги си оста­нахме приятели и често разговаряхме по телефона или си ходех­ме на гости. Петдесет години след запознанството ни той ме помоли да му помогна да опише юношеството си, когато гер­манците опустошили родната му Унгария. Каза ми, че се престо­рил на християнин и участвал в съпротивата по време на на­цистката окупация на Будапеща. Разказваше истории, от които да ти настръхне косата. Например, когато бил на шестнайсет години, заедно с негов приятел и другар от съпротивата – Пол, тръгнали след дълга колона вързани един за друг евреи, които през гората били отведени до брега на река Дунав, където тряб­вало да бъдат хвърлени във водата и издавени. Макар да няма­ло надежда да спасят пленниците, Боб и Пол възседнали мото­циклет, хвърляли гранати по нацистките войници, които ги охранявали. По-късно, докато Боб бил извън града, за да търси без успех майка си, хазяинът предал съквартиранта му на нацистите, които го извели на улицата и свалили панталоните му. Щом видели, че е обрязан, го простреляли в корема и го оста­вили да умира, като предупредили свидетелите на станалото да не му помагат, дори с чаша вода. Чух от Боб толкова много ужасяващи истории – всичките за първи път – и накрая го по­питах:
– Боб, толкова сме близки. Познаваме се от петдесет години. Защо никога не си ми разказвал тези неща?
Отговорът му ме смая:
– Ърв, не беше готов да ги чуеш.
Не възразих. Знаех, че е прав: наистина не съм бил готов да чуя това и вероятно съм го показвал по различни начини. Дълго избягвах да възприемам каквато и да е информация за Холокоста. Като юноша, скоро след като съюзниците разтуриха нацистките концлагери, бях ужасен от кинопрегледите, в които видях ма­лобройните оцелели, подобни на живи скелети, и планините от трупове, разчиствани с булдозери. Десетилетия по-късно, кога­то с Мерилин решихме да гледаме филма „Списъкът на Шиндлер“, отидохме до киното с отделни автомобили, тъй като тя предположи, че най-вероятно ще напусна прожекцията преди края. Така и стана. В това отношение бях предсказуем: ако видех или прочетях нещо за ужасите на Холокоста, ме връхлиташе буря от чувства. Ужасна скръб, непоносима ярост и вцепенява­ща болка ме обземаха само при мисълта на какво са били под­ложени жертвите и че аз бих могъл да съм на тяхно място. (Беше чист късмет, че аз бях в безопасност в Америка, а не в Европа, където сестрата на баща ми и цялото ѝ семейство, както и съ­пругата и четирите деца на чичо Абе са били избити.) Никога не бях изразявал открито чувствата си пред Боб, но той си беше направил заключения по различни признаци: каза ми например, че макар да бях изслушал военновременните му разкази от край до край, не съм му задал дори един въпрос.
Половин век по-късно, на едно никарагуанско летище, Боб преживя нещо ужасяващо – опит за отвличане. Това му причини тежка травма и малко след тази случка той се свърза с мен с молбата да му помогна да опише юношеските си преживявания в окупираната от нацистите Будапеща. В продължение на много часове обсъждахме отвличането и спомените, които то бе изви­кало от времето на войната.
Вплетох в юношеските му преживявания историята на на­шето приятелство и се получи новела – „Търся в полицията“ (I am Calling the Police), издадена в Съединените щати в елек­тронен формат. В осем европейски държави тя бе издадена като книга. Заглавието – „Търся полицията“, произтича от една осо­бено страховита случка в новелата. Макар да бяха минали по­вече от шейсет години от Втората световна война, страхът на Боб от нацистите беше все още така силен, че той не желаеше на корицата на книгата да стои истинското му име. Аз му на­помних, че ако имаше живи нацисти от онова време, те щяха да са над деветдесетгодишни безобидни старци, но въпреки това той настоя да се използва псевдонимът Робърт Брент – за англоезичното и унгарското издание. Едва след продължителни уве­щания той склони истинското му име да бъде поставено на седем от преводните издания, сред които и немскоезичното.
Често съм се удивявал на куража и твърдостта на Боб. В Съе­динените щати той бе дошъл след Втората световна война от лагер за разселени, без да владее и дума английски език. След по-малко от две години в Бостънската латинска гимназия бил приет в Харвардския университет, където успехът му бил доста­тъчно висок не само за да следва медицина, но и да играе в уни­верситетския отбор по футбол – и всичко това, когато си нямал никого на този свят. По-късно се ожени за Пат Даунс – лекарка, дъщеря на двама лекари и внучка на Хари Емерсън Фосдик, прочутия пастор от Ривърсайдската църква в Манхатън. Боб я помолил да приеме юдаизма, преди да сключат брак, и Пат се съгласила. Процесът на обръщане, разказа ми Пат, вървял добре, докато равинът не обявил, че еврейските закони за хранене заб­раняват консумирането на ракообразни, към които принадлежат омарите. Тъй като била израснала в Мейн, Пат останала поразе­на. Цял живот омарите присъствали в менюто ѝ и това ѝ дошло в повече. Заради тях била готова да развали сделката. Равинът, може би заради нейния прочут дядо, бил така нетърпелив да я приобщи към паството си, че след консултация със съвета на равините направил едно рядко изключение: тя, единствена от всички евреи, щяла да бъде освободена от забраната за консуми­ране на омари.
Боб реши да учи за сърдечен хирург – казвал ми е, че истин­ски жив се е чувствал единствено държейки биещо сърце в ръка. Кариерата му като сърдечен хирург бе наистина необикновена: стана професор по хирургия в Бостънския университет, написа над петстотин изследователски и клинични статии, публикува­ни в професионални журнали, и бе на прага да извърши първа­та в света трансплантация на сърце, но го изпревари Кристиан Барнард.
 
В края на 2015 г., след загубата на сестра ми и тримата ми близки и приятели, в продължение на няколко седмици страдах от тежък грип, придружен от загуба на апетит и телесно тегло, след което получих остър пристъп на гастроентерит, най-веро­ятно вследствие на хранително отравяне, с повръщане и диария, които ме обезводниха. Кръвното ми налягане беше толкова ниско, че синът ми Рийд ме взе от Сан Франциско и ме откара в спешното отделение на Станфордската болница, където останах ден и половина. След интравенозно вливане на седем литра течности, кръвното ми налягане постепенно се нормализира. Докато очаквах резултатите от компютърната томография на коремните си органи, за първи път ме обзе силното усещане, че може би умирам. Дъщеря ми Ийв, която е лекарка, и съпругата ми бяха до мен, за да ме подкрепят, а аз опитвах да успокоявам сам себе си с една мисъл, която често използвам в работата с пациенти: колкото по-силно е чувството за неизживян живот, толкова по-голям е ужасът от смъртта. Това своеобразно урав­нение ме успокояваше, тъй като съжаленията ми по отношение на живота, който водя, са съвсем малко.
След изписването тежах само шейсет и три килограма – с около девет килограма под средното си тегло. Понякога смътни­те спомени от следването по медицина ми създават проблеми. В този случай от съзнанието ми не излизаше едно правило: ако пациентът претърпи съществена загуба на тегло по неизвест­на причина, трябва да се обмисли възможността за окултен рак. Представих си вътрешните си органи покрити с метастатични лезии. Тогава се утешавах с един мисловен експеримент на Ричард Докинс: представете си тънък лъч светлина, който се движи, без да спира, по безкрайната линия на времето. Всичко, което лъчът е отминал, е загубено в мрака на миналото. Всичко пред светлинния лъч е скрито в мрака на бъдещето. Само осве­теното от тъничкия светлинен лъч е живо и осъзнато. Тази мисъл винаги ми носи утеха: кара ме да се чувствам късметлия, че съм жив в настоящия миг.
Понякога си мисля, че самият акт на писане е моят опит да надвия хода на времето и неизбежната смърт. Фокнър се е изра­зил най-добре: „Целта на всеки художник е посредством худо­жествените средства да улови движението, което е животът, и да го съхрани така, че след стотици години то отново да оживее под погледа на някой непознат“. Струва ми се, че тези думи обясняват силата на моята страст към писането – и постоянството ми.
Приемам много сериозно идеята, че ако човек живее добре и няма дълбоки съжаления, той посреща смъртта по-спокойно. Чувал съм това твърдение не само от устата на умиращи паци­енти, но съм го срещал у велики писатели като Толстой, чийто герой Иван Илич осъзнава, че умира зле, защото е живял зле. От всичко, което съм прочел и преживял, знам, че е важно да живея така, че да умра с възможно най-малко съжаления. В късните години от живота си аз полагам съзнателни усилия да съм великодушен и добър с всекиго и наближавайки девет­десетте, се чувствам в голяма степен удовлетворен.
За моята смъртност ми напомня и електронната поща. Всеки ден, вече над двайсет години, получавам многобройни писма от почитатели. Старая се да отговарям на всички – това е моята форма на ежедневната будистка медитация за развиване на лю­бяща доброта. Доставя ми радост мисълта, че моето дело е дало нещо на онези, които ми пишат. Но от друга страна, осъзнавам, че с напредването на годините ми броят на имейлите непрес­танно нараства, тъй като за всички е ясно, че не ми остава още много живот. И това послание придобива все по-директна фор­ма, както в следния имейл, който получих преди няколко дни:
 
... Отдавна исках да Ви пиша, но предполагах, че пощата Ви е задръстена с имейли и нямате време да четете всичките. Днес обаче все пак реших да го направя. Както сам казвате, вече сте в доста напреднала възраст и вероятно нямате още много време. И може да стане твърде късно.
 
Ето и още един, получен на следващия ден:
 
... Казано направо – мисля, че ще оцените това, – в един момент вече няма да сте сред нас. Не бих желал да при­емам съществуването Ви за даденост и когато стане твърде късно, да съжалявам, че не съм Ви писал... За мен размяната на писма с Вас би означавала много, тъй като повечето от моите познати не желаят да обсъждат темата за смъртта и не са осъзнали истински факта, че и те ще умрат.
 
През последните години понякога започвам публичните си лекции с думите: „Забелязвам, че колкото повече остарявам, толкова по-многобройна става публиката ми. И разбира се, при­емам това като признание. Но сложа ли екзистенциалните очи­ла, ситуацията придобива един по-мрачен оттенък и започвам да се питам защо ли толкова бързат да ме видят?“.

ТРИЙСЕТ И ШЕСТА ГЛАВА. 
ПОСЛЕДНИ КНИГИ
 
Бях юноша, когато за първи път чух коментара на Айнщайн относно квантовата теория: „Бог не играе на зарове с Все­лената“. Както повечето юноши с влечение към науката, аз благоговеех пред Айнщайн и бях смаян от факта, че е вярвал в Бог. Това ме накара да се усъмня в основателността на скепти­цизма си към религията и потърсих обяснение от учителя си по природни науки в гимназията. Неговият отговор бе:
– Бог, в който вярва Айнщайн, е Богът на Спиноза.
– Какво означава това? – попитах. – Кой е Спиноза?
Научих, че Спиноза е философ и пионер на научната рево­люция, живял през XVII в. Макар често да споменава Бог в трудовете си, още на двайсет и четири годишна възраст той бил отлъчен от своята еврейска общност заради ерес и много, ако не и повечето, учени смятат, че е бил прикрит атеист.
– По онова време е било опасно – обясни ми учителят – да се изразява скептицизъм относно съществуването на Бог, затова от предпазливост Спиноза често употребявал понятието „Бог“.
Когато прочетат при Спиноза думата „Бог“ обаче, учените разбират природните закони.
Взех една биография на Спиноза от библиотеката и въпреки че не разбрах кой знае колко, реших един ден да науча повече за героя на Айнщайн.
 
Около седемдесет години по-късно попаднах на книга, която отново разпали интереса ми към Спиноза. Научих, че след отлъчването от еврейската общност Спиноза отказал да се приобщи към друга религиозна общност. Започнал да из­карва прехраната си с шлифоване на лещи за очила и телеско­пи, заживял скромно в самота и съчинил философски и поли­тически трактати, които променили хода на историята. Тази книга беше „Предателството на Спиноза“ от Ребека Голдстейн46, романист и философ. Един по един погълнах всички­те ѝ удивителни романи, но „Предателството на Спиноза“, съчетаваща философия, художествена измислица и биография, възпламени въображението ми. Идеята да напиша роман за Спиноза се загнезди в ума ми, но се чувствах в пълна безиз­ходица. Как да напиша роман за човек, който е водил изцяло мисловен живот, чието съществуване е преминало в усамоте­ние, без нито една любовна връзка, в шлайфане на лещи и писане с перо и мастило?
По стечение на обстоятелствата бях поканен в Амстердам, за да говоря пред асоциацията на нидерландските психотерапевти. Въпреки че поради напредналата си възраст вече рядко пътувам отвъд океана, приех с радост поканата и се съгласих да изнеса семинар с уговорката, че ще ми бъде организиран „ден на Спиноза“, в който добре подготвен гид ще разведе мен и съпругата ми из забележителностите в Нидерландия, свърза­ни със Спиноза: родното му място, жилищата му, гроба му и най-вече малкия музей на Спиноза в градчето Райнсбург. И така, след целодневен семинар в Амстердам Мерилин, аз и нашите двама гидове – председателят на нидерландското об­щество „Спиноза“ и един изключително добре осведомен ни­дерландски философ – се отправихме на планираната обиколка.
Посетихме амстердамския квартал, където Спиноза е живял като дете, домовете, които е обитавал по-късно, и плавахме с баржи по канала, по който и той е пътувал. Но макар да събрах в паметта си много визуални детайли от онази Нидерландия, в която бе живял Спиноза, аз все още не бях оформил необходимия за един роман наратив. Това се промени с посещението в дома на Спиноза в Райнсбург. Първоначално бях разочарован, тъй като научих, че в музея не са изложени никакви лични принад­лежности на Спиноза. Видях реплика на оборудването му за шлайфане на лещи и портрет, рисуван след смъртта му. Освен това, както ме осведоми гидът ни, бе възможно портретът да не е точен, тъй като, подобно на всички други изображения на Спиноза, е направен посмъртно, по писмени описания.
Тогава аз насочих вниманието си към основната атракция в музея: личната библиотека на Спиноза, състояща се от сто пет­десет и една книги от XVI и XVII в. С нетърпение бях чакал мига, в който ще държа в ръцете си книги, докосвани от пръсти­те на Спиноза, надявайки се неговият дух да ме вдъхнови. Макар да не бе позволено посетители да пипат книгите, за мен бе на­правено специално изключение. Но когато с трепет взех една от тях, моят гид ме доближи и тихичко каза:
– Извинете, д-р Ялом... вероятно знаете това... но ръцете на Спиноза не са докосвали тази... Всъщност никоя от книгите в тази библиотека: това не са книгите, които Спиноза е притежа­вал в действителност.
Бях смаян.
– Какво имате предвид? Не разбирам.
– След смъртта на Спиноза през 1677 г. парите от продажба­та на малкото му имущество не стигнали, за да покрият разхо­дите по погребението и се наложило единственото му ценно притежание – библиотеката, да бъде разпродадена на търг.
– Но томовете тук не са ли наистина стари?
– Аукционерът бил педантичен човек и направил изключи­телно подробен опис на книгите – издател, дата и място на из­даване, подвързия и така нататък. Двеста години по-късно замо­жен благодетел осигурил средства за възстановяване на цялата библиотека на Спиноза и описът на аукционера бил стриктно спазван при купуването на книгите.
Макар всичко, което виждах и чувах да беше интересно, то не можеше да ми послужи като материал за роман. Обезсърчен, се наканих да си тръгвам, но в същия момент дочух думата „нацисти“ в разговора между нашите гидове и уредника на му­зея. Защо „нацисти“? Какво са правили те в този музей? И тога­ва ми бе разказана една удивителна история. Малко след като нацистите окупирали Холандия, войници от АРР затворили музея, запечатали го и конфискували цялата библиотека.
– След което библиотеката отново е трябвало да бъде въз­становена – предположих. – Тоест тези книги са два пъти по-далеч от пръстите на Спиноза?
– Не, съвсем не е така – увери ме моят водач. – За всеобщо удивление, цялата открадната от нацистите колекция, с изклю­чение само на няколко тома, е открита след войната в запечата­на солна мина.
Бях изумен, в съзнанието ми напираха многобройни въпроси.
– На какво е абревиатура АРР?
– На Айнзацщаб Райхслайтер Розенберг – отряд със специ­ално назначение под ръководството на висшия нацистки водач Алфред Розенберг, отговорен за плячкосването на еврейското имущество из цяла Европа.
Сърцето ми заби учестено.
– Но защо? Защо? Европа е била в пламъци. Защо са си на­правили труда да конфискуват тази малка селска библиотека, когато са можели да заграбят картините на Рембранд и Вермеер?
– Никой не знае отговора на този въпрос – каза моят гид. – Единствената нишка, с която разполагаме, е едно изречение в доклада на офицера, ръководил конфискацията – този доклад е бил предоставен като улика пред Нюрнбергския трибунал. Сега лесно може да бъде открит в интернет. Там пише, че библиоте­ката на Спиноза съдържа творби от голяма важност за изслед­ването на проблема „Спиноза“.
– „Проблемът „Спиноза“? – Историята все повече ме заинт­ригуваше. – Какво означава това? Какъв проблем са имали нацистите със Спиноза? И защо са запазили всички книги от тази библиотека, вместо да ги изгорят като всичко еврейско из Европа?
Като дуо мимове моите домакини вдигнаха рамене и обър­наха длани – не знаеха отговора.
Тръгнах си от музея с една интригуваща и неразрешена загадка! Манна небесна за изгладнелия романист! Бях получил онова, за което бях дошъл. „Ще има роман! – казах на Мери­лин. – Вече разполагам със сюжет и заглавие!“ И веднага след завръщането у дома започнах да пиша „Проблемът (на) Спи­ноза“.
 
Скоро стигнах до съвсем правдоподобно обяснение за на­цисткия „проблем „Спиноза“. Четейки за Спиноза, научих, че Гьоте – литературният кумир на всички германци, в това чис­ло и нацистите, е бил запленен от трудовете на философа. Дори в едно от писмата си споменава, че носел в джоба си „Етика“ цяла година! Без съмнение това би представлявало сериозен проблем за един нацистки идеолог: как е възможно най-великият писател на Германия да е бил така отдаден на Спиноза, един португалско-нидерландски евреин?
Реших да преплета два животописа – на живелия през XVII в. еврейски философ Бенедикт Спиноза и на псевдофилософа и пропагандатор на нацизма Алфред Розенберг. Като яростен антисемит и член на вътрешния кръг на Хитлер Розенберг е наредил конфискацията на библиотеката на Спиноза и именно той е заповядал книгите да бъдат съхранени, а не изгорени. През 1945 г. по време на Нюрнбергските процеси Международ­ният военен трибунал осъжда Розенберг и още единайсет вис­шестоящи нацисти на смърт чрез обесване.
Започнах едновременно, в редуващи се глави, да описвам живота на двамата си герои и създадох фикционална връзка между тях. Скоро обаче ми дотежа да превключвам между двете епохи – седемнайсети и двайсети век – и реших първо да напиша докрай историята за Спиноза, след това да довърша историята на Розенберг и накрая да ги преплета и доизгладя.
Създаването на повествования, развиващи се в различни векове, изисква доста проучване и написването на „Проблемът (на) Спиноза“ ми отне повече време, отколкото всяка друга кни­га (с изключение на „Екзистенциална психотерапия“). Но в нито един момент не го почувствах като тежък труд. Тъкмо напротив – бях в приповдигнато настроение и всяка сутрин започвах писането с нетърпение. Прочетох, не без затруднения основните трудове на Спиноза, коментари върху тези трудове, множество негови биографии, а след това, за да си изясня оста­ващите загадки, потърсих съвет от специалистите по Спиноза – Ребека Голдстейн и Стивън Надлър.
Още повече време посветих на раждането и развитието на нацистката партия и ролята на Алфред Розенберг в нея. Макар Хитлер да е уважавал Розенберг заради способностите му и да му е възлагал важни длъжности, той предпочитал компанията на Гьобелс и Гьоринг. Според слуховете веднъж той захвърлил основния труд на Розенберг „Митът на XX век“ към противопо­ложния край на стаята и извикал: „Кой може да разбере това нещо!“. Розенберг толкова страдал, че Хитлер не го обича кол­кото останалите, че няколко пъти потърсил помощта на психи­атър и в романа аз използвах действителната психиатрична оценка.
За разлика от другите ми романи, „Проблемът (на) Спиноза“ не е обучителен текст, но и в него психотерапията играе важна роля: вътрешният свят на всеки от двамата ми главни герои бива осветлен в разговорите с техните довереници. Спиноза се доверява на приятеля си Франко, който на моменти му е нещо като терапевт, а Розенберг има няколко психотерапевтични сесии с Фридрих Пфистер.
За жалост „Проблемът (на) Спиноза“ предизвика слаб отклик сред американските читатели, но намери благосклонна публика в чужбина: във Франция той беше награден с Prix des Lecteurs47 за 2014 г. През 2016-а получих имейл от Ханс ван Вайнгарден, мой нидерландски колега, който ме уведомяваше, че рисувано приживе изображение на Спиноза е било идентифицирано в картина на художника Беренд Граат от 1666 г. Взирайки се в одухотворените очи на Спиноза, аз много съжалявах, че не бях видял тази картина, преди да напи­ша романа. Може би щях да почувствам по-силна връзка с него, както бе станало по-рано с Ницше, Бройер, Фройд, Лу Саломе и Шопенхауер благодарение на техните портрети.
След това Манфред Валтер ми изпрати своя научна статия от 2015 г., озаглавена „Присъствието на Спиноза в Германия през ерата на нацизма“, в която се очертава огромното влияние на Спиноза не само върху Гьоте, но и върху такива изтъкнати гер­мански философи като Фихте, Хьолдерлин, Хердер, Шелинг и Хегел. Ако бях я прочел, докато пишех романа, тя би подкрепи­ла идеята ми, че Спиноза действително е представлявал огромен проблем за антиеврейската кампания на нацистите.
 
Следващата ми книга – „Мимолетни създания“48, не изисква­ше щателни проучвания. Необходимо беше само да прегледам за последен път папката „Идеи за писане“ в компютъра си. Про­цедурата беше проста: четях и препрочитах клиничните случаи, докато някой затрептеше в съзнанието ми със своя заряд, след което изграждах история около него. Много от историите в този сборник описват еднократни консултации, а в други героите са възрастни пациенти, които се опитват да се справят с проблеми на късния живот, като пенсиониране, старост и конфронтация със смъртта. Както при всичките ми други книги (с изключение на „Проблемът (на) Спиноза“), целевата аудитория на „Мимо­летни създания“ са отново прохождащите психотерапевти, които се нуждаят от напътствия в изкуството на терапията. Както винаги, изпратих на всеки от описаните пациенти окон­чателния вариант на неговата история, за да получа писмено съгласие за публикуване. Двама от тях вече бяха починали, но аз знаех, че те биха ми дали позволението си. Разбира се, положих усилия да маскирам до неузнаваемост самоличността им.
Заглавието на сборника – „Мимолетни създания“, взех от едно от размишленията на Марк Аврелий в книгата му „Към себе си“: „Всички сме мимолетни създания – и помнещият, и помненият. Всичко е ефимерно – и споменът, и обектът на спо­мена“. В едноименната история разказвам за терапевтична сесия, в която научавам, че пациентът ми е скрил от мен важна инфор­мация поради страх да не накърни благоприятния образ, който смята, че имам за него. Докато изследвах неговия копнеж да остане в паметта ми – копнеж, който беше толкова силен, че застрашаваше собствената му терапия, – аз се сетих за Марк Аврелий, чиято книга „Към себе си“ четях в момента. Отидох до бюрото си, взех книгата и му я показах, смятайки, че може да му бъде от полза именно поради факта, че в нея Марк Аврелий размишляваше за преходността на съществуването и нашата мимолетност. Историята има и втора сюжетна линия с друг пациент, на когото аз също предложих да прочете Марк Аврелий.
Нерядко, когато чета книга от някой изтъкнат мислител, се случва в хода на терапевтичната работа нещо да ме подтикне да препоръчвам този автор на пациента си. Най-често хрумването ми се оказва тотално фиаско, но в тази действителна история (в „Мимолетни създания“ няма измислени събития) и двамата ми пациенти харесаха книгата. По ирония, никой от тях не се впе­чатли от конкретния пасаж, заради който им бях препоръчал „Към себе си“ на Марк Аврелий, но пък откриха много други полезни идеи.
И това не е необичайно. Пациентът и психотерапевтът са спътници в едно пътуване, по време на което пациентът често се впечатлява от гледки, които изцяло убягват на терапевта.

ТРИЙСЕТ И СЕДМА ГЛАВА. 
ТЕКСТОВА ТЕРАПИЯ. ПФУ!
 
В продължение на повече от петнайсет години водих група за супервайзърство, състояща се от психотерапевти, прак­тикуващи в Сан Франциско. В третата година от създаването ѝ ние приехме един нов член – психоаналитичка, която се беше преместила в Сан Франциско, след като дълго бе работила на Източното крайбрежие. Първият случай, който тя представи в групата, беше на пациент нюйоркчанин, с когото тя продължа­ваше да провежда терапия по телефона. Телефонни сесии! Бях ужасен. Как бе възможно да провеждаш пълноценна терапия, без да виждаш пациента си? Не пропускаше ли така терапевтът всички нюанси в общуването – погледите, мимиките, усмивките, кимванията, ръкостискането на раздяла, – които са от ключово значение за близостта в терапевтичните отношения? И ѝ го казах: „Не можете да осъществявате психотерапия от разстояние! Как бихте могли да изградите терапевтична връзка с човек, който не присъства в кабинета ви?“. Боже какъв педант бях! Тя отстоя позицията си и ме увери, че телефонната терапия върви много добре. За мен обаче аргументите ѝ не бяха убедителни и в про­дължение на няколко месеца с подозрение следих развоя на те­рапията, докато в крайна сметка бях принуден да призная, че тя знае какво прави.
Мнението ми за терапията от разстояние еволюира още, когато преди около шест години получих имейл от пациентка, която ме молеше за помощ и желаеше да започнем терапия по Скайп. Тя живееше в крайно изолирано кътче на света и в ради­ус от осемстотин километра нямало никакви терапевти. Тя бе избрала да живее на това отдалечено място след изключително болезнена раздяла с мъж. Състоянието ѝ бе такова, че дори да обитаваше по-населен район, сигурен съм, не би пожелала да се срещне лице в лице с мен или когото и да било друг в кабинет. Никога преди не бях провеждал терапия по Скайп и предвид съмненията ми по отношение на този способ, аз се подвоумих какво да ѝ отговоря. Но тъй като в дадената ситуация тя нямаше друг избор, в крайна сметка реших да започнем терапия (но се зарекох да не споменавам за това пред никой от колегите си). В продължение на повече от година с тази пациентка провеждахме ежеседмични сесии по Скайп. Взирайки се в лицето ѝ, изпълва­що компютърния екран, аз започнах да чувствам близост с нея и не след дълго хилядите километри, които ни деляха, вече нямаха никакво значение. За една година тя отбеляза съществен напредък в терапията. След това работих по същия начин с много пациенти от далечни държави, като Южна Африка, Тур­ция, Австралия, Франция, Германия, Италия и Обединеното кралство. Сега съм убеден, че разликата в резултатите от тера­пиите, които провеждам лице в лице и по интернет, е незначи­телна. Но не работя по Скайп с всекиго. Не използвам този метод при тежко болни пациенти, които се нуждаят от медикаментоз­но лечение и хоспитализация.
 
Преди три години, когато за първи път чух за текстовата терапия, при която терапевтите и клиентите общуват изцяло посредством текстови съобщения, отново се почувствах ужасен. Терапия посредством текстови съобщения! Пфу! Това ми се струваше извращение, дехуманизация, пародия на терапевтичния процес. Това вече беше прекалено! Не желаех да имам нищо общо с този род „терапия“ и отново преминах в пуристки режим. Тогава ми се обади Орен Франк – основател на най-голямата платформа за онлайн текстова терапия Токспейс (Talkspace), и след като ми каза, че компанията му вече предлагала и терапев­тични групи (които, разбира се, провеждали сесиите си посред­ством електронни съобщения), помоли да консултирам групо­вите му терапевти. Групи за текстова терапия! За пореден път бях в шок. Група хора, които никога не се виждаха един друг (за да се поддържа анонимност, лицата им на монитора бяха замес­тени с произволни символи) и комуникираха изцяло посредством текстови съобщения – това наистина ми идваше в повече! Но се съгласих да консултирам терапевтите, воден почти изцяло от любопитство.
Известно време наблюдавах развоя на терапията в няколко от групите и този път се оказах прав. Груповата терапия, на която бях свидетел, вървеше твърде мъчително и скоро проектът беше изоставен. Компанията на Орен Франк се съсредоточи изцяло върху индивидуалната текстова терапия. Скоро в Съе­динените щати и няколко други държави се появиха още ком­пании, развиващи същата дейност, а преди две години аз се съгласих да стана супервайзър на обучаващи терапевти в Токс­пейс.
Прехвърлил осемдесетте години, аз вече рядко чета журна­ли и участвам в професионални конференции, поради което все повече изоставам от новостите в моята сфера. Въпреки че тек­стовата терапия беше за мен най-красноречив пример за безлич­но отношение към пациента и противоположност на моя изклю­чително интимен терапевтичен подход, аз предусещах, че тя ще изиграе важна роля в бъдещето на психотерапията. И за да компенсирам поне донякъде своята изостаналост, реших да следя развитието на този все по-популярен метод за осъществя­ване на психотерапия.
Платформата предоставя на клиентите възможността да разменят текстови съобщения (ежедневно, ако пожелаят) на разумна месечна такса. Търсенето на този род терапия нараства главоломно и в момента, докато пиша тези редове, за Токспейс, която е най-голямата компания в този бранш, работят над хиля­да терапевти. Множество такива платформи се създават посто­янно в други държави – наскоро с мен се свързаха представите­ли на три китайски компании, всеки от които твърдеше, че ра­боти за най-голямата китайска платформа за интернет терапия.
Новата сфера се развиваше бързо. Скоро Токспейс започна да предлага възможност за размяна не само на текстови, но и на гласови съобщения. Не след дълго бе въведена и опцията за видеоконферентна връзка. Дойде момент, когато само 50% от сесиите се осъществяваха посредством текстови съобщения, 25% посредством телефонни съобщения и 25% с видеоконферентна връзка. Въз основа на тази тенденция предвиждах следното логично развитие: клиентите да започнат да използват текстови съобщения само в началната фаза на терапията, след което по­степенно да преминават към по-реален контакт – аудио- и видеовръзка в реално време. Но как се заблуждавах! Нещата се развиха съвсем другояче! Много клиенти започнаха да предпо­читат размяната на текстови съобщения и да отказват видео- и аудиоконтакт. Това в началото ми се струваше нелогично, но после научих, че много клиенти се чувстваха по-сигурни в ано­нимната комуникация с текстове, а по-младите сред тях, които от малки бяха свикнали да пишат съобщения, дори често пред­почитаха да общуват така с приятелите си. Що се касае до нас­тоящия момент, по всичко личи, че текстовата терапия ще продължи да играе съществена роля в бъдещето на нашата сфера.
Въпреки това още известно време продължих да се отнасям пренебрежително към текстовата терапия: за мен тя беше бледо копие на истинската психотерапия. Наблюдавайки работата на терапевтите, чийто супервайзър бях, аз смятах, че техният спо­соб не предлагаше онова, което аз предлагах на своите пациен­ти. Постепенно обаче си дадох сметка, че макар тази терапия да бе съвсем различна от онази, която се осъществяваше лице в лице, тя все пак дава нещо съществено на клиентите. Без съм­нение много клиенти се доверяват на текстовата терапия и бла­годарение на нея постигат промяна. Убедих ръководителите на Токспейс да проведат щателно проучване на резултатите и първоначалните данни действително свидетелстваха за същест­вени промени вследствие на терапията. Попадах и на благопри­ятни коментари на потребители. Една пациентка беше написала, че е разпечатала някои от съобщенията на терапевта си и ги е залепила на вратата на хладилника, за да ги препрочита редовно. Ако клиент бъде обзет от панически пристъп посред нощ, той може незабавно да напише съобщение на своя терапевт. Въпре­ки че терапевтът ще прочете съобщението чак сутринта, клиен­тът има усещането за непосредствен контакт. Освен това кли­ентът лесно може да направи преглед на цялата си терапия, да препрочете буквално всяка дума, която е разменил с терапевта си, и така да оцени своя напредък.
Различен е и процесът на супервайзърство на психотерапевти, прилагащи текстова терапия. Най-малкото не е необходимо да разчитам на понякога ненадеждните спомени на терапевта от последната сесия. Нали мога да прочета всички съобщения, които е разменил с пациента си – нищо не остава скрито от очите на супервайзъра.
И накрая – аз така горещо насърчавам практикуващите тек­стова терапия да внимават връзката клиент – терапевт да е из­пълнена с човечност, емпатия и автентичност, че наблюдавам един парадокс: в подходящите ръце на добре обучени терапевти текстовият подход може да създаде условия за по-лична връзка, отколкото е възможна при сесиите лице в лице с терапевти, които стриктно следват наръчниците за механизирана поведен­ческа терапия.

ТРИЙСЕТ И ОСМА ГЛАВА. 
МОЯТ ЖИВОТ В ГРУПИТЕ
 
През десетилетията съм водил много терапевтични групи – от пациенти на болнично и извънболнично психиатрично лечение, пациенти с рак, вдовици, алкохолици, брачни двойки, студенти по медицина, стажанти по психиатрия и практикуващи терапевти, – но също така съм бил участник в доста групи. Дори днес съм член на няколко.
Най-важна за мен е групата от психотерапевти, която от двайсет и четири години се събира веднъж на две седмици в кабинета на някой от своите членове и провежда деветдесетминутните си срещи без напътствията на водещ. Едно от нашите основни правила е пълната поверителност: всичко, което се случва в групата, трябва да си остане в нея. В следващите абза­ци за първи път ще разкрия нещо за тази група и правя това не само с изричното съгласие, но и с насърчението на останалите членове: никой от нас не желае тя да бъде погълната от забрава­та. Не се стремим към безсмъртие, а желаем да окуражим и другите да си създадат същото жизнеутвърждаващо и обогатя­ващо преживяване, на каквото се радваме ние.
Един от парадоксите в живота на психотерапевтите е, че ние никога не сме сами по време на работа и въпреки това мнозина от нас изпитват дълбока изолация. Работим без екип – без сестри, супервайзъри или асистенти. Много от нас облекчават тази самота, като обядват или се срещат на кафе с колеги, посещават обсъждания на клинични случаи, поддържат контакт със свои­те супервайзъри или се подлагат на лична терапия, но често това не предизвиква достатъчно дълбок ефект. Установил съм, че редовните срещи с група от други терапевти в атмосфера на близост имат възстановителен ефект. Такава група предлага дружески дух, супервайзърство, знания, условия за личностно израстване, а в някои случаи и кризисна интервенция. Горещо препоръчвам на другите психотерапевти да си създават групи като нашата.
Ето как се роди нашата група. Един ден, преди повече от двайсет години, по телефона ми се обади Иван Г., практикуващ психиатър, с когото се бях запознал по време на специализация­та му в Станфордската болница, и ме покани да се присъединя към бъдеща група за подкрепа, която щеше да се среща редовно в една административна сграда близо до Станфордската болни­ца. Той изреди имената на другите психиатри, които до този момент се бяха съгласили да участват в групата – познавах почти всички, някои дори много добре, тъй като им бях препо­давал по време на специализацията.
Чувствах, че участието в такава група е сериозен ангажимент: щяхме не само да се срещаме през седмица, но и за неопределе­но дълъг период. Затова приех поканата със съзнанието за дъл­госрочно посвещаване. Но никой от нас не бе предполагал, че ще продължаваме да се срещаме двайсет и две години по-късно. През всичките тези години ние никога не сме отменяли сесия – с изключение на редките случаи, когато тя е съвпадала с на­ционален празник – и никой не е отсъствал без съществена причина.
Аз самият дотогава не бях участвал в подобна дълготрайна група, макар често да бях завиждал на пациентите от моите групи. И аз копнеех да съм член на терапевтична група, да имам свой кръг от довереници, с които бих могъл да споделям всичко. Знаех от опита си като водещ групи колко полезно е това за участниците.
Веднъж в продължение на шест години водих терапевтична група за психотерапевти и всяка седмица се убеждавах в бла­готворното ѝ влияние. Молин Лежч, моят съавтор на петото издание на учебника по групова психотерапия, през 1980 г. стана стипендиант на Станфордския университет и дойде да изучава групова терапия. За да подпомогна обучението му, аз го поканих да стане съводещ тази група за период от една година. Много пъти след това, даже десетилетия по-късно, с него сме си припомняли видяното и почувстваното в сесиите от този пери­од. Разпуснах тази група с най-голямо съжаление, преди да за­мина на творчески отпуск в Лондон. Най-малкото, тя беше единствената моя група, довела до сключване на брак. Двама участници бяха започнали да се срещат извън сесиите и скоро след края на групата се ожениха. Трийсет и пет години по-късно ги срещнах на една лекция, все още щастливи заедно.
И така, въпреки известния дискомфорт, който изпитвах по­ради участието на мои бивши студенти, аз се присъединих към групата за подкрепа. В началото бях изпълнен с тревожност: и аз, подобно на доста от другите членове, се притеснявах да раз­кривам уязвимостта, срама и неувереността си пред свои колеги и бивши студенти. Налагаше се да си напомням, че съм зрял човек и вероятно ще преживея това неудобство.
В първите месеци обсъждахме и въпроса какъв тип група ще бъдем. Не искахме да обсъждаме случаи от практиката си, макар всички да имахме желанието да разполагаме и с тази възможност. В крайна сметка решихме да сме универсална група за подкрепа – с други думи, терапевтична група без водещ. Едно бе ясно от самото начало: макар аз да имах най-голям опит като групов терапевт, нямаше да бъда ръководител (а и никой никога не се е отнасял с мен като с такъв). И за да пре­дотвратя възможността дори неволно да възприема всякаква подобна роля, от самото начало се заставих да правя сериозни себеразкрития. От многогодишната си практика съм научил, че ако човек желае да извлече полза от груповата терапия, тряб­ва да поема рискове. (В последните години обикновено подчер­тавам това пред пациентите си в първоначалната индивидуал­на сесия и често им го напомням, когато доловя съпротива срещу работния процес.)
Започнахме с единайсет членове, всичките мъже и психотерапевти (десетима психиатри и един клиничен психолог). Двама отпаднаха още в началните етапи, а трети се наложи да напусне по здравословни причини. През изминалите двайсет и две годи­ни групата се радваше на забележителна сплотеност: нито един участник не я напусна доброволно, а посещаемостта до днес е изключително висока. Аз лично никога не съм пропускал сесия (освен когато съм бил извън града), а и за другите членове гру­повите сбирки са с предимство пред всички останали занимания.
Когато съм разстроен след спречкване с жена ми, някое от децата или колега, когато работата ми е в застой, затормозен съм от силни положителни или отрицателни чувства към пациент или колега, или пък съм сънувал кошмар, винаги очаквам с нетърпение следващата среща на групата, за да обсъдя с тях проблема си. Освен това, разбира се, всички неблагоприятни чувства между членове на групата винаги биват разработвани в дълбочина.
Възможно е да съществуват и други подобни групи от психотерапевти, които разискват процеса, живота и душевните състояния на членовете си, но поне на мен не ми е известна та­кава, не и толкова устойчива във времето. През тези две десети­летия четирима членове починаха, а двама развиха деменция, което наложи тяхното оттегляне. Обсъждали сме смъртта на брачни партньори, повторни бракове, пенсионирания, болести в семейството, проблеми с децата и преселвания в дом за въз­растни хора. И винаги сме се придържали към правилото да се вглеждаме честно в самите себе си и един в друг.
За мен най-забележителното явление е усещането за новост, което не ме напусна през всичките тези години. След повече от петстотин срещи аз продължавам да откривам по нещо ново и различно за членовете и себе си във всяка сесия. Може би най-тежко за всички ни бе да станем преки свидетели на нача­лото и развоя на деменцията у двама обичани членове. В този период трябваше да се справяме с редица дилеми. Колко откри­то трябваше да говорим за онова, което се случваше пред очи­те ни? Как трябваше да реагираме на грандоманията или отри­чането, които съпътстват деменцията? Още по-трудно бе реше­нието как да постъпим, когато стане очевидно, че въпросният член повече не бива да работи с пациенти? Когато това се случеше, ние настоявахме той да се консултира с психолог и да се подложи на невропсихологически тестове. Тогава консултан­тът прилагаше своята власт и му нареждаше да прекрати прак­тиката. Като повечето хора, прехвърлили осемдесетте години, и аз се страхувам от деменцията. В три или четири случая членове на групата са ми казвали, че случката, която току-що съм разказал, вече съм я споменал по-рано. Колкото и неловко да се чувствах, аз им бях благодарен за честността. Някъде на заден план в съзнанието ми обаче се спотайва ужасът, че един ден някой ще ми препоръча да се подложа на невропсихологи­чески преглед.
Когато един от по-младите членове ни порази с новината, че току-що е бил диагностициран с нелечим рак на панкреаса, ние изслушвахме всичките страхове и тревоги, които той открито и храбро споделяше. Малко преди да почине, когато беше твърде зле, за да става от леглото, ние проведохме сесия в дома му. Цялата група присъства на погребението.
Всеки път, когато починеше член на групата, ние приемахме нов, за да поддържаме броя ѝ относително постоянен. Всички присъствахме на сватбената церемония на един от членовете, която се състоя в дома на друг член и бе ръководена от трети. Присъствахме на още две сватбени тържества и церемонията Бар Мицва на сина на един от нас. Посетихме страдащ от тежка деменция член в дома за грижи, където бе настанен. Много пъ­ти сме обсъждали въпроса за включването на жени, но тъй като винаги приемахме по един нов член, мнозинството бяха на мне­ние, че сама жена би се чувствала некомфортно сред толкова мъже. Сега си мисля, че това беше грешка. Струва ми се, че групата би била още по-благотворна, ако бяхме започнали със смесен състав.
Винаги съм бил активен в сесиите и в началото, когато групата започнеше да страни от по-дълбоките проблеми, най-често аз бях онзи, който насочваше разговора към процеса. След първите няколко години обаче другите започнаха да из­пълняват тази роля толкова често, колкото и аз. Помагали сме си взаимно в много случаи и на различни нива. Понякога ра­ботим върху дълбоки характерови проблеми, върху нечия склонност към сарказъм и язвителни коментари, неувереност в себе си, страх от себеразкриване или срам, а понякога насоч­ваме вниманието си към някого само за да го подкрепим и да му покажем, че сме с него. Преди време претърпях автомобил­на катастрофа, след която започнах да изпитвам силна тревож­ност зад волана и съмнения дали на моята възраст вече не е време да изоставя шофирането. Когато споделих за това пред групата, един неин член ми каза, че след тежка катастрофа преди няколко години и той бил в същото състояние цели шест месеца. Според него имах лека форма на посттравматичен стресов синдром. Това прерамкиране се оказа много полезно и на връщане към къщи аз карах много по-спокойно, но все пак предпазливо.
 
Член съм също и на „Пегас“ – писателска група от лекари, основана през 2010 г. от моя добър приятел Ханс Стейнър, бивш ръководител на катедрата по детска психиатрия на Станфордския университет. Групата се състои от десетима лекари писатели и всеки месец провежда двучасова вечерна сбирка, на която об­съждаме произведенията си. Тя завършва с вечеря, осигурена от онзи, чиято творба е била подложена на критика. Членовете на тази група прочетоха много страници от ръкописа на тази кни­га, харесаха първата трета далеч повече от останалата част и ме посъветваха да разкрия повече от вътрешния си живот.
Няколко книги и по-кратки произведения от членове на групата бяха издадени, например „Войната на един хирург“ (A Surgeon’s War) на Хенри Уорд Трублъд – удивителна автобиография, съдържаща преживяванията на автора, хирург травма­толог, на фронтовата линия по време на Виетнамската война. Редовно организираме четения на новите творби в Станфорд. Няколко пъти взех участие и аз.
„Пегас“ се разрасна и понастоящем има четири групи „Пегас“, състоящи се от лекари и студенти по медицина. Няколко пъти поетите от нашата група правиха четения на стихове, вдъхновени от произведения на изкуството – например картини в наскоро откритата в Станфордския университет колекция „Андерсън“ или изпълнени от струнния квартет „Сейнт Лорънс“ музикални творби. Организираме също ежегодни обсъждания на психиатрични случаи, литературен конкурс за студенти с парични награди и спонсорираме лекции на гостуващи препо­даватели в сферата на хуманитарната медицина.
 
Посещавам и още една месечна сбирка – на групата „Линдеман“, именувана на един от основателите си – Ерик Линдеман, влиятелен психиатър и дългогодишен преподавател по психиат­рия в Харвардския, а от няколко години и в Станфордския уни­верситет. Към тази група се присъединих още при основаването ѝ през 70-те години на миналия век. На всяка от двучасовите вечерни срещи присъстват от осем до десет терапевти и един от тях представя свой настоящ заплетен случай. Радвах се на дру­жеската атмосфера в групата много години наред, докато Бруно Бетелхайм не дойде в Станфордския университет и не се при­съедини към нея. И понеже беше най-възрастен сред нас, той реши, че всички ние трябва да представяме проблемните си случаи пред него. Аз и още неколцина членове се опитахме да го разубедим, но ударили на камък, предпочетохме да се оттег­лим. Много години след смъртта на Бруно бях поканен да се присъединя отново към групата и оттогава участвам в сбирките ѝ с голямо удоволствие.
Всеки член представя случай в характерния си стил. Наско­ро един колега използва метода на психодрамата и раздаде на останалите роли (пациент, съпруга, терапевт, членове на семейс­твото, коментиращ и т. н.). В началото постановката ни се стру­ваше леко нелепа и лишена от смисъл, но към края всички се чувствахме много объркани и неспособни да помогнем на паци­ента – тоест, както се чувстваше нашият колега в работата със своя пациент. Той много находчиво бе избрал начина да ни представи своето затруднение.
 
Групата, с която съм най-силно обвързан, е моето семейство. Женен съм за Мерилин от шейсет и две години и рядко минава ден, без да благодаря за щастието да имам такъв спътник в жи­вота си. И въпреки това, както често обичам да казвам, връзка­та с подходящия човек не възниква от само себе си: човек тряб­ва да я изгради. Десетилетия наред и двамата полагахме много усилия, за да изградим брака, който имаме днес. Негодуванието, което съм изпитвал преди време, вече е част от миналото. Нау­чих се да приемам безразличието ѝ към готвенето, спортните събития, колоезденето, научната фантастика и науката изобщо и това вече не ме дразни. Чувствам се щастлив, че живея с „под­вижна енциклопедия“ на западната култура, която може неза­бавно да даде отговор на почти всеки мой въпрос, касаещ исто­рията или литературата.
И Мерилин се научи да си затваря очите за моите страннос­ти – непоправимата ми разпиляност у дома, отказа да слагам вратовръзка, юношеското ми увлечение по мотоциклетите и кабриолетите, престореното ми неумение да боравя с миялната машина и пералнята. С годините постигнахме едно взаимно разбирателство, което не бих могъл да предвидя като млад, напорист и често нечувствителен любовник. Основните ни тре­воги сега са относно благополучието на другия, а страховете ни произтичат от въпроса какво ще се случи, когато единият си отиде от този свят преди другия.
Мерилин е учен с любознателен ум и особено влечение към европейската литература и изкуство. И тя като мен е вечен сту­дент и читател. За разлика от мен обаче е приветлива, общител­на и притежава важните социални умения – за което свиде­телстват многобройните ѝ приятелства. Въпреки че и двамата питаем страст към писането и четенето, интересите ни невинаги се припокриват и аз мисля, че това е за добро. Аз имам вле­чение към философията и науките, особено психологията, био­логията и космологията. Като се изключи курсът по ботаника, който е изкарала в „Уелсли“, Мерилин не притежава никаква научна грамотност и е в пълно неведение по отношение на съвременния технически прогрес. Налага ми се дълго да я уве­щавам, за да ме придружи в планетариума или аквариума на Калифорнийската академия на науките в Сан Франциско, а ко­гато отидем там, с нетърпение очаква да приключим обиколка­та, за да прекоси парка и да влезе в музея „Де Янг“, където може по десет минути да съзерцава една картина. Мерилин е моят портал към света на изкуството и историята, но аз понякога съм безнадежден случай. Например, макар да ми липсва всякаква музикалност, тя не спира да полага усилия да пробуди чувстви­телността ми към музиката. И когато пътувам сам с автомобила и по радиото не отразяват някой бейзболен мач, аз често си пускам станцията с блуграс49.
Мерилин е ценител на доброто вино и години наред се прес­трувах, че имам небце за вината. Но наскоро изоставих прес­трувките и вече открито признавам, че не харесвам вкуса на алкохола под никаква форма. Вероятно това се дължи на някакъв генетичен фактор: родителите ми също не обичаха алкохолните напитки, с изключение на чаша бира от време на време или коктейл „Сауър“, който често пиеха през лятото.
Слава богу, Мерилин не е религиозна, макар да храни таен копнеж по сакралното, докато аз съм закоравял скептик и гра­витирам към мислители като Лукреций, Кристофър Хитчънс, Сам Харис и Ричард Докинс. И двамата обичаме филмите, но изборът често е труден: тя отказва да гледа всичко, което съдър­жа насилие или дори леко намирисва на престъпен живот. В повечето случаи съм солидарен с нея, но когато остана сам, си пускам по някой филм за находчив измамник или уестърн с Клинт Истууд. Когато тя е сама пък, телевизорът е постоянно включен на френския канал.

Паметта ѝ е силна – твърде силна на моменти: тя помни всеки филм така ясно, че дори десетилетия по-късно недоволства, ако поискам да го гледаме отново, докато аз с удоволствие гледам стари филми, тъй като отдавна съм забравил сюжетите им. Ней­ният безспорен любимец е Пруст. За мен той е твърде претенци­озен; предпочитам Дикенс, Толстой, Достоевски и Тролъп. От съвременните писатели чета Дейвид Мичъл, Филип Рот, Пън Макюън, Пол Остър и Харуки Мураками, докато тя предпочита Елена Феранте, Колм Тойбин и Максин Хонг Кингстън. И два­мата обичаме Дж. М. Кутси.
Макар да имаме четири деца, Мерилин не спря да преподава дори за година. Разчитахме на млади детегледачки от Европа и домашни помощници. Както повечето израснали в Калифорния хора, и нашите деца избраха да не напускат щата и ние сме щастливи, че са близо до нас. Често си организираме семейни сбирки и ваканции, обикновено в Ханалей, на остров Кауай. На следващата снимка от 2015 г. сме с децата и внуците си. Публикувах я във Фейсбук, откъдето само дни след това бе премах­ната заради неприлично съдържание. (Ако се вгледате, ще забе­лежите, че снаха ми дискретно кърми най-малкия ми внук.)


Цялото семейство в Ханалей, Хаваи, 2015 г.

Семейният ни живот включва много игри. Години наред играех тенис с всеки от тримата ми синове на един квартален корт – с това са свързани някои от най-скъпите ми спомени. Научих Рийд и Виктор да играят шахмат много рано и двамата станаха силни играчи. Харесваше ми да ги водя по турнири, от които те винаги се връщаха с по някоя бляскава купа. Синът на Рийд – Дезмънд, и синът на Виктор – Джейсън, са също силни играчи и рядко минава семейна сбирка, без да се изиграят една-две партии.
Забавляваме се и с други игри. Играем скрабъл, в която дъ­щеря ми Ийв е винаги безспорен победител. Но най-голямо удоволствие ми доставят игрите на покер с умерени залози и пинокълът с Рийд и Бен по правилата, по които навремето иг­раех с баща ми и неговия брат чичо Абе.
Понякога Виктор ни развлича с магически трикове. В гим­назията всички го знаеха като шегаджия, а в юношеството си вече беше професионален илюзионист и го канеха по празненства за деца и възрастни. Всички присъствали на церемонията по завършването на неговия випуск в гимназията „Гън“ помнят как четвъртитата му академична шапка пламна, докато отиваше да получи дипломата си. Церемонията бе прекъсната от всеобщи възклицания, последвани от гръмки аплодисменти. Аз бях стъ­писан не по-малко от всички останали и после го умолявах да ми каже как е направил този номер. Като истински магьосник обаче той твърдо отказваше да разкрие която и да е от профе­сионалните си тайни – дори на собствения си баща, – но този път направи изключение и ми сподели секрета на пламтящата шапка: скрито в периферията съдче от алуминиево фолио, пъл­но с течност за запалка, кибритена клечка и ето ти пламтяща шапка!
Бях така погълнат от преподаването, писането и финансово­то подсигуряване на семейството, че сега осъзнавам колко съм пропуснал. Съжалявам, че не съм прекарвал повече време с всяко от децата си. На погребалната церемония на моя приятел Лари Зароф едно от трите му деца разказа за любима семейна традиция: всяка събота баща им прекарвал по-голямата част от деня с едно от трите си деца. Обядвали заедно, разговаряли и избирали книги в книжарницата. Каква чудесна традиция! Докато слушах, ми се искаше да бях участвал по-осезателно в живота на всяко от децата си. Ако ми се дадеше втори шанс, бих променил това.
Тъй като родителските функции в ежедневието изпълняваше основно Мерилин, тя отлагаше писането, докато децата отрас­наха. След като публикува необходимия брой научни статии, и тя като мен започна да пише за по-широка читателска публика. През 1993 г. издаде „Кръвни сестри. Френската революция в паметта на жените“, а след нея и още седем книги, сред които „История на съпругата“, „Раждането на шахматната царица“, „История на гърдата“, „Как французите създадоха любовта“, „Социалният пол“ и „Американските гробища“ в съавторство със сина ни Рийд, който се занимава с художествена фотография. Всяка от тези нейни книги беше голямо приключение за мен. С нея винаги сме си първи читатели. Тя твърди, че моето възхи­щение от женските гърди е вдъхновило „История на гърдата“ – културологично изследване на възприемането и изобразява­нето на женското тяло в хода на историята. И все пак любимата ми нейна книга е „Раждането на шахматната царица“, в която тя проследява еволюцията на тази шахматна фигура, въведена в играта едва стотици години след създаването ѝ. Около 1000 г. тя влиза в състава на останалите фигури като най-слаба, след което постепенно набира сила в синхрон с нарастващата власт на европейските кралици. В края на XV в., по времето на кра­лица Изабела I Кастилска, шахматната царица придобива своя настоящ статус на най-силна фигура на шахматната дъска. Присъствал съм на много представяния на книги на Мерилин в книжарници и университети и винаги съм изпитвал огромна гордост. Сега тя завършва друга своя книга – „Влюбчивото сърце“, в която изследва въпроса как сърцето се е превърнало в символ на любовта.
Въпреки своята отдаденост на професията, и Мерилин, и аз сме здраво свързани със семейството си и изпълняваме ролите на майка и баща и баба и дядо вече над шейсет години. Стараем се домът ни да е приветливо място не само за децата ни, но и за нашите приятели и приятелите на децата ни. У дома се състоя­ха много сватбени тържества, литературни четения и прощъпалници. Може потребността от това у нас да бе по-остра, от­колкото при повечето хора, тъй като навремето оставихме своите родители на Източния бряг и си създадохме нов семеен и приятелски кръг в Калифорния, живеейки с корени по-скоро в бъдещето, отколкото в миналото.
Макар през годините да пътувахме много, до редица евро­пейски държави, до тропически острови в Карибско море и Тихия океан, до Китай, Япония, Индонезия и Русия, аз чувствам как с напредването на възрастта нараства и неохотата ми да напускам дома. Самолетният синдром ми се отразява все по-зле и дългите пътувания буквално ме разболяват. Що се отнася до Мерилин, която е родена само девет месеца преди мен, тя често ми се струва с двайсет години по-млада от мен. Поканите за лекции в далечни държави неизменно отклонявам, но в много случаи предлагам като алтернатива видеоконференцията. Огра­ничил съм пътуванията до Хаваите, по-рядко пътувам и до Вашингтон, Ню Йорк и Ашланд, където всяка година се състои орегонският Шекспиров фестивал.
В интервю, включено в документалния филм „Изцелението „Ялом“ (Yalom's Cure) от 2014 г., дъщеря ми Ийв откровено казва на снимачния екип, че Мерилин и аз поставяме своята връзка винаги на първо място – тоест преди връзката с децата си. Първоначалната ми реакция беше да възразя, но сега съм убеден, че тя бе права. Ийв сподели, че е поставила децата си на първо място, но със съжаление уточни, че бракът ѝ издържал само двайсет и пет години. В разговор след прожекцията зри­тели отбелязаха, че нашият брак изглеждал стабилен и траен, докато и четирите ни деца имали зад гърба си разводи. Аз от­върнах, че това може би се дължи и на въздействието на някои исторически фактори: 40 до 50% от днешните бракове в Съеди­нените щати приключват с развод, докато сред моите съвремен­ници разводът беше рядко явление. През първите двайсет и пет-трийсет години от живота си не познавах и един разведен мъж. В отговор на подобни коментари на Мерилин всеки път ѝ идваше да възрази: „Хей, три от децата ни се радват на щастлив втори брак“.



Авторът със своята съпруга Мерилин, Сан Франциско, 2006 г.

След всеки от разводите на децата ни с Мерилин безкрай обсъждахме въпроса в какво може да сме сгрешили. Отговорни ли са родителите за неуспешните бракове на своите деца? Сигу­рен съм, че мнозина родители са си задавали същия тежък въпрос. Разводът обикновено е болезнено преживяване и за близки­те на развеждащите се. Мерилин и аз споделяхме болката на своите деца, до днес поддържаме много близка връзка с тях и с внуците си и се радваме, че те се подкрепят един друг.

ТРИЙСЕТ И ДЕВЕТА ГЛАВА. 
ОТНОСНО ИДЕАЛИЗИРАНЕТО
 
Откакто преди четирийсет и пет години книгата ми „Теория и практика на груповата психотерапия“ се утвърди като учебник, аз имам предани читатели сред студентите и терапев­тите. Основната ми публика са те и никога не съм очаквал да имам по-широк читателски кръг. Затова бях едновременно из­ненадан и развълнуван, когато сборникът ми с терапевтични истории „Палач на любовта“ стана бестселър в Съединените щати и бе преведен на множество езици. Винаги съм се радвал, когато приятели ми пишат, че са видели книгата ми изложена на някое летище в Атина, Берлин или Буенос Айрес. По-късно, когато и романите ми започнаха да стигат до чуждоезична ауди­тория, аз с удоволствие получавах по пощата екземпляри от най-различни издания: на сръбски, български, руски, полски, каталунски, корейски или китайски език. Постепенно свикнах с факта (който никога не успях да си обясня напълно), че огромна част от читателите ми са в други държави и познават книгите ми чрез друг език.
Години наред Мерилин недоумяваше защо единствената голяма държава, в която ме пренебрегваха напълно, беше Франция. Тя е франкофон от времето на първите си уроци по френски език на дванайсетгодишна възраст, любовта ѝ към Франция пламна още по-силно след прекараната там година по програма на колежа „Суийт Брайър“. Аз самият неведнъж опитвах да подобря френския си език с различни учители, но напредъкът ми бе така нищожен, че дори жена ми заключи, че това просто не е за мен. През 2000 г. едно новосъздадено френско издателство – „Галаад“, ми изпрати оферта за закупуване на правата на седемте книги, които бях написал до този момент. То започна да издава по една моя книга всяка година и скоро читателската ми аудитория във Франция вече бе значителна.
През 2004 г. издателство „Галаад“ организира среща с мен в парижкия театър „Марини“, намиращ се на десния бряг на река Сена. Трябваше да ме интервюира (разбира се, посредством преводач) издателят на популярното френско списание „Психоложи“. Театърът се помещава във внушителна стара постройка с голям партер, два балкона и огромна сцена, на която преди време е играл великият френски актьор Жан-Луи Баро. Присти­гайки за началото на събитието, с удивление разбрах, че всички билети са разпродадени, и бях изумен от дългата опашка чакащи хора навън. Още с влизането в залата забелязах в средата на сцената огромен трон с червена тапицерия, в който се очакваше да седя аз. Това беше прекалено! Настоях тронът да бъде заменен с нещо по-непретенциозно. Когато хората започнаха да влизат и заемат местата си, сред тях разпознах доста от говорещите френски приятелки на Мерилин, които вече години нито може­ха да разговарят с мен, нито да четат книгите ми. Въпросите на интервюиращия бяха много добри, аз разказах някои от най-доб­рите си истории, преводачът се справи прекрасно и събитието нямаше как да мине по-добре. Представях си колко доволна трябва да е Мерилин заради това, че нейните приятелки най-на­края се увериха, че в края на краищата не бях чак такъв идиот.
 
През 2012 г. швейцарската режисьорка Сабине Гисигер ми разкри желанието си да направи документален филм за живота ми. Предложението ми се стори странно, но след като на филмовия фестивал в Мил Вали гледах „Гуру“, прекрасния ѝ филм за користния водач на секта Раджниш и неговата комуна в Орегон, идеята ме заинтригува. Попитах Сабине защо се бе спряла на мен и тя отговори, че се почувствала омърсена след работата си по филма за Раджниш и решила да снима филм за почтен човек. Почтен човек – с това ме спечели.
Снимките продължиха над две години. Снимачният екип се състоеше от режисьорката Сабине, продуцента Филип Делакуа и невероятния монтажист и страхотния звукооператор. Няколко пъти екипът ни посети у дома в Пало Алто и в Станфордския университет, придружи ни на семейните ваканции в Хаваи и Южна Франция и всички те започнаха да се чувстват като част от семейството ни. Снимаха ме в много ситуации – докато го­воря пред публика, карам велосипед, плувам, гмуркам се, играя тенис на маса, а веднъж дори докато съм в горещата вана с Ме­рилин.
През цялото време се питах кой, за бога, би пожелал да гле­да филм с всичките тези подробности от ежедневието ми. Аз самият не бях вложил никакви средства във филма, но тъй като се бях сближил с режисьорката и продуцента, се тревожех, че няма да си възвърнат парите, които са вложили в заснемането. После обаче, след като с цялото си семейство и няколко близки приятели изгледах на затворена прожекция в Сан Франциско една от първите му версии, изпитах облекчение: Сабине и монтажистът бяха свършили отлична работа – десетките заснети часове бяха превърнати в 74-минутен съгласуван филм. Въпре­ки моите възражения, филмът бе озаглавен „Изцелението „Ялом“. Все още се съмнявах, че някой извън непосредствения ми семеен и приятелски кръг би проявил и интерес към него. Въпреки че се идентифицирам с книгите си и приемам напис­ването на всяка от тях, особено на сборниците с истории и ро­маните, за основни събития в зрелия си живот, филмът почти не отразява писателската ми идентичност, а е съсредоточен върху моите ежедневни занимания. И все пак, за моя изненада, филмът пожъна успех в Европа – бе прожектиран в петдесет кина пред няколкостотин хиляди зрители.
През есента на 2014 г. филмът трябваше да бъде представен в Цюрих и режисьорката покани Мерилин и мен на световната му премиера. Макар да бях решил повече да не пътувам отвъд океана, тази покана не можех да откажа. Качихме се на полет за Цюрих и присъствахме на две прожекции, едната за отбрана публика от терапевти и високопоставени личности, а втората за широка публика. В края на всяка от тях, докато отговарях на въпросите на зрители, се чувствах разголен, най-вече заради кадрите в горещата вана, въпреки че се виждаха само главите и раменете ни. Но същевременно развълнуван от сцените от се­мейната ваканция, в които внуците ни Алана и Дезмънд си ус­тройват състезание по танци. А в края на филма звучи песен на друга наша внучка – Лили Вирджиния, професионална текстописка и певица.
Няколко месеца по-късно Мерилин отиде на премиерата на филма във Франция и след прожекцията говорила пред публи­ката в залата. Тя бе развълнувана, когато видя нашата снимка на корицата на „Парископ“, популярен седмичен пътеводител за събитията в Париж.
Няколко месеца по-късно филмът бе представен в Лос Анджелис, но за разлика от Европа интересът към него беше слаб. Въпреки благоприятната рецензия в „Лос Анджелис Таймс“ само няколко дни по-късно той бе свален от екран.
Непосредствено след премиерата в Цюрих имах ангажимент да изнеса беседа в Москва. Стимул да приема поканата бяха необичайно щедрият хонорар и уреденият чартърен полет от Цюрих до Москва. Този полет сам по себе си е отделна история. В самолета бяхме само четирима пътници: Мерилин, аз, един бивш мой пациент, с когото бях провел еднократна сесия преди много години, и негов близък приятел, руски олигарх, чийто беше самолетът. С олигарха седяхме един до друг и през целия полет водихме дружески разговор. Той беше интелигентен, одухотворен човек, измъчван от някои житейски злополучия. Чувствах състрадание към него заради изпитанията му, но от учтивост не задълбах в тази посока. Едва по-късно научих, че (негласният) замисъл на този частен полет е бил да проведа те­рапевтичен разговор с този изпаднал в криза човек. Ако знаех това, ако някой ми беше разкрил целта на срещата ни, аз щях по-целенасочено да се опитам да му помогна.



Корицата на сп. „Парископ“, 20 май 2015 г.

Домакин на лекцията ми бе Московският институт по пси­хоанализа, а залата, където говорих, бе често използвана за рок концерти. Спонсорите бяха предвидили симултанен превод и бяха осигурили няколкостотин комплекта слушалки, но дойдо­ха хиляда и сто души и настана такъв хаос, че домакинът тряб­ваше да изостави идеята за слушалките. На подиума бе изпра­тена една много притеснена преводачка със задачата да превеж­да на живо.
Още в началото на лекцията забелязах, че шегите ми не предизвикват усмивки сред публиката, и осъзнах, че има сери­озен проблем с превода. По-късно домакинът ми каза, че на преводачката ѝ били необходими петнайсетина минути да се успокои, но след това се справила много добре. Последва дра­матизация на „Арабеска“ – история от сборника „Мимолетни създания“, в която се разказва за руска балерина. Ролите пресъз­дадоха двама необикновено красиви актьори в екзотични кос­тюми, мълчаливо наблюдавани от възрастен мъж (предполагам това бях аз), седнал в единия ъгъл. Те играеха на фона на голям филмов екран, на който ръка с четка и масло рисуваше красиви сюрреалистични образи. Събитието завърши с маратонно под­писване на книги.
 
Докато още бях в Москва, приех една необичайна покана: да проведа с група банкови служители беседа за екзистенциализма с продължителност час и половина. Срещата бе в красива, прос­торна зала на последния етаж на един небостъргач. Публиката ми се състоеше от петдесетина души, сред които директорът на банката, един от малцината, които говореха английски език. Аз, разбира се, не знаех и дума руски и преводът доста утежни ситуацията. Аудиторията ми изглеждаше крайно незаинтересувана от екзистенциализма и не задаваше никакви въпроси. От­дадох нежеланието им да участват в свободна дискусия на присъствието на техните мениджъри и се опитах да обсъдя това с тях, но без резултат. Директорът, който седеше на предния ред, приковал поглед в айпада си, ме прекъсна двайсетина минути след началото, за да съобщи, че Европейският съюз току-що е наложил още по-тежки санкции на Русия, и пожела в оставащо­то време да обсъдим тревогите им, породени от новосъздалото се положение. Съгласих се с готовност, тъй като бездруго никой не бе особено въодушевен от темата за екзистенциализма, но отново настана мълчание. Още веднъж изразих загриженост, че участниците може би не са склонни да изразяват лично мнение пред своите началници, но въпреки усилията си не успях да се справя с това безизходно положение. 



Авторът със съпругата си Мерилин пред Кремъл, 2009 г.


Останах с чувството, че далеч не съм заслужил високия си хонорар, който ми бе платен по странен начин. Казаха ми, че ще го получа следващия ден на вечеря, организирана от университета в моя чест. След десерта на тази вечеря един мъж скришом ми подаде обикновен бял пощенски плик, пълен с американски долари. Допуснах, че това тайно плащане може да е жест към мен – за да избегна данъка върху възнаграждението си, – но можеше и да е начин банката да се освободи от малко неотчетени доходи.

С напредването на възрастта все повече избягвам далечните полети и предпочитам видеоконференциите. Отивам в оборудван за тази цел офис близо до дома ми, откъдето говоря пред своята публика и отговарям на въпросите ѝ в продължение на около деветдесет минути. Откакто спрях да пътувам надалеч, съм участвал в десетки видеоконференции, но проведената през май 2016 г. с Китай бе най-необикновената. През обичайните девет­десет минути ме интервюираха трима китайски психиатри. Преводач, изпратен в Сан Франциско със самолет специално за случая, седеше до мен и превеждаше техните въпроси и моите отговори. На следващия ден спонсорите ми казаха, че интервюто имало многобройна публика, но аз бях смаян, когато ми изпра­тиха снимка на залата и точния брой на присъствалите: 191 234 души.
И понеже изразих изненада и съмнение в числото на публи­ката, китайският спонсор ми отговори: „Д-р Ялом, и вие като повечето американци съвсем не си давате сметка за необятността на Китай“.
Всеки ден получавам имейли от читатели от различни кра­ища на света и се старая да отговоря на всеки от тях, обикнове­но с нещо простичко като „Благодаря, че ми писахте“ или „Много се радвам, че работата ми има значение за вас“. Внима­вам да спомена и името на конкретния човек, за да е сигурен той, че действително съм прочел писмото му и отговарям лич­но на него. Това ми отнема доста време, но пък ми създава усещането, че ежедневно изпълнявам някаква форма на меди­тацията „Любяща доброта“, която практикуват много от моите приятели будисти. Почти всеки ден получавам молба за кон­султация от някое далечно място по света – от хора, които желаят да разговаряме по Скайп или са готови да дойдат със самолет в Калифорния. Онзи ден един мъж ме питаше дали съм склонен да разговарям по Скайп с майка му, пенсионирана психотерапевтка, в деня на празненството по случай нейната стогодишнина.
Освен писма читателите понякога ми изпращат подаръци и домът ни е украсен с предмети от Гърция, Турция, Иран и Китай. Но най-удивителния подарък получих от Сакеларис Кутузис, известен гръцки скулптор, който живее и работи на малкия остров Калимнос. 



Авторът с гипсовата пластика на Сакеларис Кутузис, 2016 г.

В имейл той ми писа, че харесва книгите ми и в момента правел гипсов бюст по моя снимка, която открил в мрежата, искаше и адреса ми. Потърсих информация за него в интернет и научих, че е утвърден скулптор, чиито произведения присъстват в различни колекции по света. Настоях да поема разходите за транспорта, но той отказа. Месец по-късно у дома в огромен дървен сандък пристигна бюстът ми. Приликата му с мен е така удивителна, че всеки път, когато погледът ми попад­не върху него, се стряскам. Често аз или някое от децата му слагаме очила, вратовръзка или някоя от многобройните ми шапки.

Колкото и да се старая да отклонявам подобни жестове на признание, без съмнение те се отразяват положително на себевъзприемането ми. Убеден съм също, че възрастта и опитът, трезвостта и репутацията ми повишават моята ефективност като терапевт. През последните двайсет и пет години повечето от пациентите ми се свързват с мен, тъй като са чели мои книги и пристъпват в кабинета ми с пълна вяра в терапевтичните ми способности. Тъй като съм общувал с известни терапевти, по­знавам въздействието на подобни срещи: аз самият все още виждам съвсем отчетливо браздите по лицето на Карл Роджърс. Преди петдесет години го помолих да се срещнем за разговор, качих се на полет за Южна Калифорния и двамата прекарахме заедно един следобед. Бях му изпратил някои от книгите си и си спомням думите му, че макар учебникът ми по групова те­рапия да е много добър, за него книгата ми с Джини („Все по-близо всеки ден“) е много специална. Лицата на Виктор Франкъл и Роло Мей са се запечатали така ясно в паметта ми, че ако имах живописна дарба, бих могъл да нарисувам техни точни портрети.
И така, заради моята репутация пациентите ми разкриват тайни, които не са доверявали на другиго, дори на предишните си терапевти, и ако аз приема тези тайни с емпатия, без да оценям или съдя, интервенциите ми вероятно ще имат по-голяма тежест просто благодарение на предварителните нагласи към мен. В един и същи следобед наскоро имах сесии с двама нови пациен­ти, които познаваха творчеството ми. Първият – пенсионирана психотерапевтка, която бе шофирала седем часа за срещата ни. Тревожеше я склонността ѝ да трупа вещи (само в една от ста­ите на дома си) и едно натрапливо поведение: по-малко от пре­сечка след като излезела от вкъщи, се връщала да провери дали е заключила вратата и дали е изключила готварската печка. Казах ѝ, че едва ли ще можем да се справим с тези проблеми в краткосрочна терапия, но я уверих, че те не могат да ѝ създадат съществени пречки. Тя ми изглеждаше добре интегриран човек, с щастлив брак, който без затруднение открива смисъл в живо­та след пенсиониране. Зарадва се, когато изразих мнение, че не се нуждае от психотерапия. На следващия ден ми изпрати след­ния имейл:
 
Исках само да знаете, че консултацията миналия чет­въртък означаваше много за мен. Получих от Вас подкрепа и уверение, че съм добре. Щастлива и доволна от живота съм, а освен това – благодарна заради мнението Ви, че не се нуждая от психотерапия. Излязох от каби­нета Ви по-спокойна и по-уверена, по-склонна да приемам себе си. Вие ми предложихте истински дар. Не е ли това дяволски добър резултат за еднократна сесия!
 
По-късно същия следобед, също за еднократна сесия, в ка­бинета ми влезе мъж на средна възраст от южните щати, дошъл в Сан Франциско на гости на приятел. Почти през целия час той ми разказваше за своята сестра, която се борела с анорексията през по-голямата част от живота си. След смъртта на родители­те им той бил така зает да осигурява средства за нейните здрав­ни и психиатрични грижи, че не успял да се ожени и да създаде семейство. Попитах го защо именно той от многобройното му семейство е поел цялата тежест по нейните грижи. Тогава, обзет от силна тревожност и колебание, моят пациент ми разказа нещо, което никога не бе споделял с другиго.
Един ден, когато тя била на две, а той на петнайсет години, родителите им, заедно с по-големите им братя, отишли на сват­бено тържество и оставили тях двамата у дома. Той имал заръ­ката да се грижи за сестра си, но провел дълъг еротичен разговор по телефона със своя приятелка (с която родителите му били изрично забранили да контактува, тъй като никак не я харесва­ли). Докато разговарял по телефона, сестра му пропълзяла през отворената входна врата, паднала по стълбите и наранила тяло­то и лицето си. Когато родителите се върнали, той трябвало да си признае всичко – най-ужасният миг в живота му – и макар нараняванията на сестра му да не били тежки и синините да изчезнали след няколко дни, през всичките години след инци­дента той хранел скритото убеждение, че анорексията ѝ била причинена от падането по стълбите. Сега, цели двайсет и пет години по-късно, той за първи път разказваше това на друг човек.
С най-дълбокия и сериозен глас, на който бях способен, му казах, че внимателно съм изслушал разказа му и след като съм взел предвид всички факти, го обявявам за невинен. Уверих го,
че е изкупил своята грешка поради невнимание и че не е въз­можно падането да е причинило анорексията. Също така му предложих, когато се върне в своя щат, да започне психотерапия и да изследва тези свои тревоги. Плачейки от облекчение, той отвърна, че не му е необходима психотерапия, тъй като е полу­чил от мен точно онова, което е искал. Тръгна си от кабинета ми с доста по-лека стъпка.
Тези еднократни консултации, в които утвърждавам усили­ята и силните страни на пациента и му „давам благословията си“, в голяма степен дължат резултата си на силата, която сами­те пациенти ми приписват.
Неотдавна пациентка ми разказа за едно от най-печалните събития в живота си. В края на юношеството ѝ, непосредствено преди да напусне дома си, за да учи в колеж, тя и известният ѝ, но много саможив баща трябвало да пътуват до далечно място с влак. Тя с нетърпение очаквала пътуването, защото щели да прекарат известно време заедно. Но колко съкрушена била, ко­гато още с влизането във влака баща ѝ отворил куфарчето си и прекарал цялото пътуване в работа, без да ѝ продума. Аз и казах, че психотерапията предлага възможност да възпроизведем съ­щото събитие. Тя и аз (известен възрастен мъж) ще поемем на многочасово терапевтично пътуване, но ще се държим съвсем различно: тя ще има моето позволение, дори насърчение, да задава въпроси, да се оплаква, да изразява чувствата си. А аз щях да ѝ отговарям и да откликвам на преживяванията ѝ. Тя беше трогната от този подход, който в крайна сметка се оказа полезен за нея.
А какво влияние оказва цялото това внимание и одобрение върху себевъзприятието ми? На моменти се главозамайвам, друг път ме обзема безпокойство, но общо взето не губя равновесие. Всеки път, когато се срещна с колегите от групата за подкрепа и от групата за обсъждане на случаи, аз се уверявам, че те – от­лични професионалисти с десетилетен опит – са също толкова ефективни в своята работа, колкото аз в моята. Затова не взимам хвалебствията присърце. Просто подхождам към работата си сериозно и се опитвам да давам най-доброто от себе си. Опитвам се да не забравям, че пациентите често ме идеализират и че всички хора, без изключение, копнеем да срещнем някой все­знаещ беловлас мъдрец. Когато избират мен да изпълнявам тази роля, не се противя, а приемам с щастие. Нали някой трябва да го прави.

ЧЕТИРИДЕСЕТА ГЛАВА. 
НОВАК В СТАРЕЕНЕТО
 
Като дете бях винаги най-малкият – в класа, в бейзболния отбор, в тенис отбора, в бунгалото на летния лагер, – но сега, където и да отида, съм най-старият – в лекционната зала, в ресторанта, в киното, на литературното четене, на бейзболния мач. Наскоро участвах в двудневна психиатрична конференция, организирана от катедрата по психиатрия на Станфордския университет. Обхождайки с поглед присъстващите колеги от цялата страна, забелязах само неколцина с прошарени коси и нито един побелял. Бях не просто по-възрастен, а далеч по-въз­растен от всички! А щом изслушах лекциите в програмата и дискусиите, още по-ясно осъзнах колко много време е минало и колко промени са настъпили в моята сфера, откакто започнах медицинската си практика през 50-те години на миналия век. Имаше много такива – новите психофармакологични подходи в лечението на шизофрения, биполярни разстройства и депресия, новите методи за клинично изпитване на лекарства, високотех­нологичните способи за лечение на разстройства на съня, хра­ненето и вниманието, – които бях пропуснал. Спомних си, че като обещаващ млад преподавател бях горд, че съм в крак с нововъведенията. Сега от докладите на конференцията научавах много неща за първи път, като например за електромагнитна стимулация на мозъка – стимулирането и потискането на актив­ността на ключови мозъчни центрове по-прецизно и ефективно, отколкото с лекарства, и без странични ефекти. Това ли щеше да е бъдещето на моята сфера?
Когато започнах специализацията си по психиатрия през 1957 г., психотерапията беше самата сърцевина на психиатрията и моята страст към нея споделяха почти всичките ми колеги. А сега, от осемте презентации, които посетих на въпросната конференция, в само една чух да се спомене бегло за психотерапия.
През последните няколко години съм чел много малко спе­циализирана литература. Често се самозалъгвам, че причината са проблемите със зрението ми – претърпях операция на двете роговици, както и операции за премахване на катаракта на две­те очи – но това е слабо извинение. Бих могъл да чета каквото трябва с едър шрифт на киндъла си. Истината – която малко ме е срам да призная – е, че развитието на психиатричната сфера вече не ме интересува. Когато почувствам вина заради това, се успокоявам с факта, че съм посветил достатъчно време на про­фесията си и на осемдесет и пет годишна възраст би трябвало да съм свободен да чета каквото пожелая. И добавям: „При това освен психиатър съм и писател и трябва да следя тенденциите в съвременната литература“.
Когато дойде моят ред на споменатата конференция, аз за разлика от другите лектори не изнесох лекция или доклад и не показвах на публиката диапозитиви. Всъщност тук е мястото да призная, че никога в живота си не съм използвал диапозитиви! Вместо това един мой колега от Станфордския университет и близък приятел – Дейвид Спийгъл, ме интервюира, задавайки въпроси за кариерата и развитието ми като психотерапевт. В интервюта с добре подбрани въпроси и дружески тон се чувст­вам комфортно и времето отлетя толкова бързо, че се изненадах, когато приключихме. Публиката стана на крака, за да ме апло­дира, а мен ме обзе тревожното усещане, че се сбогуват с мен.
Тъй като практикуващите психиатри на моята възраст са малцина, аз често си задавам въпроса: Защо все още се срещаш с пациенти? Не е по финансови причини, разполагам с доста­тъчно пари, за да живея комфортно. Просто обичам работата си твърде много, за да се оттегля, преди да се наложи. Чувствам се привилегирован поради факта, че толкова хора ме допускат в съкровения си вътрешен живот, а и след толкова десетилетия, мисля си, може би ставам добър в работата си.
Вероятно това отчасти е и въпрос на подбор на пациенти. През последните няколко години провеждам само краткосрочна терапия: още в първата сесия казвам на пациентите си, че ще се срещаме най-много една година. Когато наближих осемдесетте, започнах да се питам колко ли дълго още умът и паметта ще ми служат добре. Не желаех пациентите ми да стават прекалено зависими от терапевт, който скоро може да се пенсионира. Освен това установих, че определянето на крайна дата в самото начало обикновено повишава ефикасността на терапията и въвежда пациентите по-бързо в работата. (Ото Ранк, един от ранните последователи на Фройд, е стигнал до същото заключение пре­ди повече от сто години.) Внимавам да не приемам пациенти, с които смятам, че не можем да осъществим значителен напредък в рамките на година, а пациентите с по-тежки състояния, които се нуждаят от лечение с психотропни лекарства, препращам към други психиатри. (Тъй като не съм в течение с новите клинични изпитвания, преди няколко години спрях да предписвам лекар­ства.)
Понеже съм помагал на много пациенти да се справят с не­волите на стареенето, очаквах да съм добре подготвен за своята старост, но ми е доста по-тежко, отколкото предполагах. Болки­те в коленете, нарушеното чувство за равновесие, сутрешната скованост в гърба, умората, отслабващият слух, влошеното зрение, старческите петна по кожата – всичко това ме тревожи, но далеч не колкото отслабването на паметта.
Една събота съвсем наскоро с Мерилин отидохме да се по­разходим и обядваме в Сан Франциско и когато решихме да се приберем в апартамента си там, аз установих, че съм забравил да взема ключовете. Наложи се два часа да чакаме навън един съсед, който имаше дубликат. Същата вечер отидохме да гледа­ме постановката „Небивалият свят“ на Фабрис Мелкио, пред­ставяща въображаема картина на задгробния живот. Тя бе продуцирана от сина ми Бен и поставена от неговата театрална трупа „Фуулс Фюри“. С Мерилин се съгласихме след предста­влението да обсъдим пиесата с публиката, тя от литературна, а аз от философска и психиатрична гледна точка. Въпреки че коментарите ми сякаш удовлетворяваха публиката, в един мо­мент посред обсъждането осъзнах, че съм забравил интересно и важно наблюдение, което желаех да споделя. Продължих да говоря „на автопилот“, а през това време трескаво тършувах из ума си да намеря забравеното. След десетина минути то внезап­но изплува в съзнанието ми и аз го представих на зрителите. Съмнявам се, че някой в залата бе забелязал моето затруднение, но в тези десетина минути, докато говорех, една мисъл не спря да кръжи в ума ми: „Това е – моментът настъпи. Трябва да пре­кратя изявите пред публика. Не забравяй за Роло“. Имах предвид случката с възрастния Роло Мей, който по време на едно слово разказа един анекдот три пъти. Бях се зарекъл никога да не пра­вя от старостта си зрелище.
На следващия ден трябваше да върна автомобила, който бях наел (моят беше на ремонт). Закарах го извън работно време и фирмата беше затворена. Затова последвах инструкциите, които ми бяха изпратили по пощата: заключих автомобила и пуснах ключовете в кутията на входа. Но само след няколко минути установих, че бях забравил в колата чантичката си, в която беше портфейлът с парите и кредитните ми карти. Наложи се да се обадя на дежурен служител от фирмата, който дойде и отвори автомобила, за да си взема чантичката.
Макар това да беше една особено лоша поредица от неудачи, дължащи се на отслабващата ми памет, по-дребни гафове пра­вя почти всеки ден. Кой е мъжът, който ми се усмихва и идва да ме поздрави? Познавам го, сигурен съм, но името му, ах, как беше името му? А как беше името на онзи ресторант край пла­жа в Халф Мун Бей, където преди време често ходехме с Мерилин? Ами името на онзи нисичък, смешен комик от филма „Хвърли мама от влака“? На коя улица в Сан Франциско се намира Музеят на съвременното изкуство? Как е наименова­нието на онази странна терапия, основана на теорията за девет­те личностни типа? А името на психиатъра, създал транзакционния анализ? Разпознавам лицата на хора, с които съм об­щувал, но имената се изпаряват от паметта ми – някои впослед­ствие си припомням, а други просто не мога, колкото и пъти да ми ги напомнят.
Вчера обядвах с един приятел – Ван Харви, който е с някол­ко години по-възрастен от мен (да, все още има неколцина та­кива). Той ми препоръча да прочета романа „Стъклената стая“ от Саймън Моър, а аз му предложих да пробва „Зима“ от Кристофър Никълсън. Няколко часа по-късно разменихме имейли, в които всеки питаше другия: „Как беше заглавието на романа, който ми препоръча?“. Разбира се, трябва да си нося бележник. Но какво да правя, та да не забравям бележника?
Губя ключовете, очилата и айфона си, забравям телефонни номера и мястото, където съм паркирал колата си – това ми се случва всекидневно. Но знаете ли, инцидентът с ключовете за апартамента и автомобила под наем беше фрапиращ случай и вероятно се дължеше на недоспиването предната нощ. Вечерта бях гледал един френски филм – „Любов“, разказващ за изпита­нието на възрастен любящ съпруг, който помага на болната си съпруга да умре. Тази двойка наподобяваше Мерилин и мен и мисълта за това не ми даде да мигна цяла нощ. „Любов“ е отли­чен филм, но приемете един съвет: гледайте го, преди да навър­шите осемдесет години.
От дълго време се тревожа, че старческото отслабване на паметта може да ме принуди да изоставя работата с пациенти. За да предотвратя това, използвам компютърна програма за диктовка: след всяка сесия винаги диктувам резюме с обем една-две страници, което непременно чета преди началото на следващата сесия с конкретния пациент. Затова винаги си оста­вям поне двайсет минути между сесиите с различни пациенти. Освен това през последните няколко години вече не се срещам с повече от трима пациенти дневно. Когато получа имейл от пациент, с когото съм провеждал терапия много отдавна, често името му не ми говори нищо, но обикновено е достатъчно да прочета само няколко изречения от старите си записки, за да се отприщят всичките ми спомени за него.
Но загубата на паметта има и една добра страна: доставя ми удоволствие да препрочитам много книги, тъй като съм забравил сюжета им. Все по-рядко попадам на съвременни романи, които ми харесват, затова се връщам към любимите в библиотеката ми – „Сто години самота“, „Грендел“, „Големите надежди“, „Приключенията на Макрол“, „Студеният дом“, „Среднощни деца“, „Леля Джулия и писачът“, „Даниел Деронда“, „Сайлъс Марнър“ и „Пътят на всяка твар“, много от които чета сякаш за първи път.
В „Да се взреш в слънцето“ представям концепцията за „вълновия ефект“ като средство за облекчаване на страха от смъртта. Всеки от нас поражда, често без да си дава сметка, концентрични кръгове на влияние, които могат да въздействат върху другите години, дори десетилетия наред. Въздействие­то, което сме оказали върху определени хора, впоследствие се предава на други, също както енергията във вълничките по повърхността на спокойно езеро – колебанията продължават и продължават, даже когато вече не можем да ги виждаме, тъй като са преминали на нанониво. Както Джон Уайтхорн и Джери Франк повлияха върху мен, така и аз, надявам се, на свой ред съм повлиял върху моите студенти и читатели и най-вече върху четирите си деца и седемте си внуци. Все още си спомням гласа на разплаканата от радост Ийв, когато по телефона ми съобщи, че е приета да следва медицина. А миналата година очите ми отново се напълниха със сълзи, когато научих, че дъщеря ѝ Алана е приета в медицинския факултет на университета „Тюлейн“. А последната Коледа изиграх първата си партия шахмат с тригодишния си внук Ейдриън.
 


Авторът преподава на тригодишния си внук първи урок по шахмат, 2016 г.

Въпрос: Кога ще се пенсионирам? Често към мен се обръщат пациенти с желанието да им помогна да вземат именно това решение. Неотдавна работих с Хауърд – успешен, много инте­лигентен ръководител на хедж фонд, наскоро прехвърлил осем­десетте, чиято съпруга настояла да започне терапия, тъй като все още работел дълги часове пред компютъра. Тъй като живе­еше на Западния бряг, ставал в четири и половина сутринта, за да следи стоковия пазар, и оставал пред екрана цял ден. Въпре­ки че години наред разработвал компютърна програма, която да върши тази работа, заради инвеститорите се чувствал длъжен да не се отделя от екрана. Неговият партньор и приятел от дет­ството рядко пропускал ден, без да играе голф, и Хауърд смята­ше, че трябва да работи и заради него. Да, осъзнаваше, че той, съпругата и трите му дъщери разполагат с повече пари, откол­кото могат да похарчат, но не можел да спре. Чувствал го като свой дълг. Не можел да се довери напълно на компютърната си програма. Да, Хауърд признаваше, че е пристрастен към следе­нето на борсовата информация, но не знаеше как да живее дру­гояче. А освен това, сподели ми той с намигване, голяма тръпка бе да направиш удар на борсата.
– Представи си живота си без работа, Хауърд. Какво би представлявал той?
– Признавам, мисълта, че мога да престана да работя, ме изпълва с ужас.
– Опитай все пак да си представиш живота си без работа.
– Знам накъде биеш. Признавам, че поведението ми е стран­но. Признавам, че ме е страх да спра. Какво ще правя по цял ден? Да пътувам и да обикалям забележителностите ли? Всички интересни места, за които се сетиш, вече съм ги виждал.
Реших да съм още по-директен:
– Питам се дали не смяташ, че работата те поддържа жив, че ако спреш да работиш, ще влезеш в последните фази на живота си – старост и смърт. Дали не можем заедно да открием начин да разделим работата от живота?
Той ме изслуша внимателно и кимна.
– Ще помисля по тези въпроси. Съмнявах се, че ще го направи.
 
И аз подобно на Хауърд се противя срещу старостта. Поня­кога приемам идеята, че след определена възраст човек трябва да се отдаде на почивка и покой, на спокоен размисъл. Но също така знам, че има стихийни чувства от ранния ми живот, които не спират да клокочат в мен и заплашват да изплуват на повърх­ността, ако се отпусна. По-горе цитирах Дикенс: „С наближава­нето на края всъщност затварям кръга, връщайки се все по-бли­зо и по-близо до началото“. Тези думи не напускат съзнанието ми. Все по-силно усещам как някакви сили ме притеглят обратно към изходната точка. Снощи с Мерилин бяхме на фестивала „Фюри Фактъри“ в Сан Франциско – събитие, което се провеж­да веднъж на две години и се спонсорира от компанията на сина ми Бен, – в който двайсет малки театъра от цялата страна пред­ставят свои постановки. Преди спектакъла спряхме да хапнем в „Уайз Сонс“, еврейско ресторантче, което сякаш е пренесено от Вашингтон на моето детство през 40-те години на миналия век. Стените му са почти изцяло покрити със стари семейни фото­графии, от които надничат одухотворените, уплашени, широко отворени очи на бежанци, пристигнали на остров Елис от Из­точна Европа. Тези фотографии приковаха вниманието ми: те приличаха на снимките на моето семейство. Забелязах едно тъжно момче, което произнася речта си за Бар Мицва. Това бих могъл да съм аз. Видях и жена, която в първия миг ми заприли­ча на майка ми. Почувствах внезапен – и непознат – прилив на нежност към нея и вина, че съм я критикувал на тези страници. Също като майка ми, жената на снимката изглеждаше необра­зована, уплашена, отрудена и решена да оцелее и отгледа семейс­твото си в една чужда култура. Животът ми е така богат, при­вилегирован и безопасен до голяма степен благодарение на усилията и щедростта на майка ми. Седях в ресторанта и плачех, вгледан в нейните очи и в очите на всички онези бежанци. Цял живот изследвах, анализирах и възстановявах миналото си, но сега осъзнавам, че в мен има една бездна от болка и печал, коя­то може би никога не ще превъзмогна.
Откакто през 1994 г. се оттеглих от преподавателската си длъжност в Станфордския университет, дневният ми график е неизменен: шест или седем дни в седмицата пиша по три-четири часа всяка сутрин, а пет дни седмично се срещам с пациенти в късния следобед. Вече над петдесет години живея в Пало Алто и кабинетът ми е отделна постройка на петдесетина метра от дома ми. Преди около трийсет и пет години си купих апартамент на хълма Рашън Хил в Сан Франциско, от който се открива красива гледка към града и залива, и в него се срещам с паци­енти в четвъртък и петък следобед. Мерилин идва при мен в петък вечер и обикновено прекарваме почивните дни в Сан Франциско, безкрайно интересен за мен град.
Понякога се самоукорявам: „Колко са осемдесет и пет го­дишните психиатри, които работят усилено като мен?“. Дали и аз като пациента си Хауърд се опитвам да държа настрана ста­ростта и смъртта? Подобни въпроси ме сепват, но аз си имам цял арсенал от отговори. „Все още има какво да дам на пациентите си... Мога да разбирам и утешавам хора на моята възраст... Аз съм писател и процесът на писане ме опиянява, защо да се отказвам от него?“



Авторът в кабинета си в Пало Алто, 2010 г.

Да, признавам: мисълта, че наближавам края на книгата, ме изпълва с ужасно безпокойство. На заден план в съзнанието ми винаги са зреели идеи за още поне няколко книги, но не и сега. Завърша ли тази, вече няма книги, които чакат да бъдат написа­ни. Когато кажа това на приятелите и колегите си, те приемат думите ми с недоверие. Чували са ги неведнъж преди. Но се боя, че този път е различно.
Винаги насърчавам пациентите си да изследват своите съжа­ления и ги съветвам да се стремят да живеят така, че впоследствие да не съжаляват за нищо. Спътник в живота ми е необикновена жена. Имам любящи деца и внуци. Живея на привилегировано място, с идеален климат и красиви паркове, където бедните са малко и престъпността е ниска. Тук е и Станфордският универ­ситет, един от най-добрите в света. Освен това всеки ден полу­чавам писма, които ми напомнят, че помагам и на хора в далечни държави. Ето защо и аз като Ницшевия Заратустра мога да кажа: „Това ли беше животът? Добре, тогава още веднъж!“.

БЛАГОДАРНОСТИ
 
Благодарен съм на мнозината, които ми помогнаха в това начинание. Членовете на групата пишещи лекари от Стан­фордския университет „Пегас“, която се събира веднъж месечно, дадоха мнението си за няколко от главите. Специални благодар­ности за основателя на групата – Ханс Стайнър, и моя приятел Ранди Уайнгартън, психиатър и поет, който предложи заглавието на главата „Новак в стареенето“. Благодарности за пациентите, които ми позволиха да разкажа епизоди от терапията ни. За да запазя в тайна самоличността им, съм променил имената им и детайлите, по които биха могли да бъдат разпознати, като съще­временно съм се постарал да предам определени истини за ра­ботата и общуването ни. Моите пациенти непрестанно ме учат и вдъхновяват. Имах изключителния шанс мои редактори да са Сам Дъглас и Дан Герстъл. Благодаря на Дейвид Спийгъл и както винаги, на литературния ми агент Санди Дийкстра и нейния сътрудник Андреа Каваларо, които ме подкрепяха с ентусиазъм от началото до края. Да опреснявам паметта си ми помагаха старите приятели Джулиъс Каплан и Беа Глик, както и четирите ми деца и седемте ми внуци. А най-признателен съм на любимата ми съпруга Мерилин, която ми помогна да си припомня отдавна минали събития и ми беше домашен редактор.

ЗА АВТОРА



Лъжата е зараза, опропастява отношенията, сее разочарование, ярост и болка. Но човек трябва да си дава сметка колко истина може да понесе. Това внушение пронизва повечето книги на Ървин Ялом, смесващи по един дя­волски изкусен начин психотерапия, философия и драма.
Той е уважаван американски психиатър, теоретик и практик, преподавател и автор на романи и макар да е минава достолепните 85 години (роден 1931 г.), продължава да работи. Спряган е като един от родоначалниците на груповата психотерапия. Академичната му кариера в Станфордския уни­верситет започва през 1963 г., а скоро след това разработва метода на екзистенциалната психотерапия, чийто модел и досега се преподава в курсовете по психиатрия в САЩ. През 2000 г. е награден с „Оскар Пфистер“ за важен принос в религията и психиатрията.
От книгите на д-р Ялом са продадени над 4 милиона екземпляра в цял свят. Повечето от тях громят табута. Изобличават задкулисието в психо­терапевтичната практика, което петни имиджа на професията. Той е първото голямо име в гилдията, което застава смело зад подобни разкрития. 
Накратко ще упоменем по няколко реда за всяка от предишните му книги:


КОГАТО НИЦШЕ ПЛАКА (Колибри)
е приковаващ вниманието меланж от факти и фикция. Една напрегната интелектуална драма с участието на много любов, презрение към жените, надлъгване и отчаяние, разиграла се на фона на кипежното виенско общество през XIXв., малко преди да се роди Нейно величество психоанализата.Романът осветлява някои ключови идеи на Ницше през хипотезата за собствената му уязвимост. На преден план е формулата за човешкото величие – amor fati (любов към съдбата). Което значи, че за да изпитваме щастие, трябва да се излекуваме от заблудата за необходимостта. Мъдростта се изразява в това да обичаш съдбата, която сам си избрал. Отначало д-р Бройер лекува Ницше, после Ницше лекува Бройер, накрая Бройер е излекуван, а Ницше рони сълзи за пръв път в живота си. Това е то. Най-добрият учител е този, който се учи от учениците си.

ЛЪЖИ НА ДИВАНА (Колибри)
преплита слабостите на трима психотерапевтис проблемите на техните пациенти: привлекателната Бела, фиксирана върху архетипа на „мъдрия стар мъж”, комарджията Шели, нещастния Джъстин, който внезапно се еманципира от терапевта си, отмъстителната и властолюбива адвокатка Карол. Намесват се и двама мошеници, които се оказват по-добри психолози от психолозите, на моменти терапевти и пациенти сякаш сменят ролите си. Повествованието се направлява от амбициозния Ърнест Лаш, който прави всичко по силите си, за да помогне напациентите си, но нерядко е на ръба да прескочи границата на порядъчността. Излиза, че съвременният терапевт е подвластен на изкушения като всеки друг: лекари злоупотребяват с доверието на пациентите си, а последните ги обвиняват преднамерено, в измислени грехове. Неслучайно заглавието на книгата е каламбур – на английски „лъжа“ и „лежа“ се пишат и произнасят по един и същи начин.

ИЗЦЕЛЕНИЕТО ШОПЕНХАУЕР (Хермес)
първоначално е замислена като исторически роман, после авторът променя намерението си. Оказва се, че Шопенхауер е един от най-саможивите индивиди в историята на човечеството – без приятели, семейство, близки съратници. Така на Ялом му хрумва идеята един от членовете на терапевтичната група, която е фокус на книгата, да прилича много на прочутия немски философ. Върху психотерапевта Джулиъс Херцфийлд се стоварва тежка диагноза и той е принуден да направи равносметка на живота си. Нападат го угризения, същевременно се отварят възможности да изкупи стари грехове. Сюжетът ни среща с куп колоритни персонажи, разяждани от един или друг проблем. Гил страда от ниско самочувствие и неумение да отстоява позиции. Ребека е преуспяла адвокатка и красавица, която изпитва ужас от старостта. Тони е невъздържан и агресивен, а Бони страда от наднормено тегло. Пам е фантастична, но не успява да задържи мъжете, които обича. А Филип трябва да се излекува от влиянието на Шопенхауер и най-после да се научи да живее.

ДА СЕ ВЗРЕШ В СЛЪНЦЕТО (Хермес)
е нестандартен поглед към универсалната тема за смъртта. Едва ли има по-автентична човешка емоция от изначалния, неизкореним ужас от вечното нищо. Осъзнат или не, този ужас е в основата на редица психични разстройства: депресии, фобии, състояние на тревожност. Ялом прокарва идеята за осъзнатата тленност като форма на спасение. Книгата е осеяна с трогателни истории на различни хора, обхваща преживявания и спомени на самия автор и предлага конкретни стъпки за преодоляване на ужаса от смъртта. Дали пълноценният живот предполага примирие с мисълта за голямото нищо? Съмняваме се. Още повече, че човек никога не е удовлетворен от онова, което вече има, той все иска нещо друго.

ВСЕ ПО-БЛИЗО ВСЕКИ ДЕН (Колибри)
е резултат от изключително интересен експеримент, предприет от д-р Ялом, и е публикувана по настояване на съпругата му Мерилин Ялом. През есента на 1970 г. той решава, че не е препоръчително за Джини, негова пациентка и прохождащ белетрист, да продължава груповата терапия, оглавявана от него и един котерапевт, тъй като за година и половина тя не постига никакво подобрение. Ялом й предлага двамата да продължат с индивидуална терапия. Тъй като проблемите на Джини включвали т.нар. писателски блокаж, Ялом се договорил тя да плаща за терапията си под формата на записки върху всяка сесия, които биха били стимул за нейното писане. Решил и той да подготвя отделно описание на седмичните им срещи с уговорката, че двамата ще си разменят записките на всеки шест месеца. С надеждата да извлекат терапевтична полза. Така се появява тази уникална по рода си книга, основната част от която може да бъде четена като роман, като историята на двама души, които са се срещнали в интимността на психиатричното tete-a-tete.

ПРОБЛЕМЪТ {на}СПИНОЗА (Хермес)
Ако сте чели брилянтния роман игра на македонския писател Гоце Смилевски „Разговор със Спиноза”, може би си спомняте тази мисъл: „Човешкият род страда от една наглед безобидна болест. Симптомите на тази болест се изразяват в придаване на характеристика за вечност и безкрайност на преходните и временни неща и събития или пък в копнеж преходните и временни неща и събития да бъдат вечни.” Този мотив присъства и в романа на Ялом, намира отражение в идеята за непосилната лекота на живеенето (Кундера), съответно в идеята за вечното завръщане на Ницше. Проблемът на Спиноза е, че в разсъжденията си той е изпреварил съвременниците си с няколко столетия и философските му възгледи, както и представите му за политическото управление за онова време са били радикални и непонятни.

ДАРЪТ НА ТЕРАПИЯТА (Колибри)
съчетава блестящо експеримент и философия, позовавайки се на наследството на Епикур, Фройд, Ницше, Шопенхауер и Спиноза. Като се уповава на своя уникален опит и разказваческо умение, авторът изследва различните подходи – практически, философски и емоционални, които присъстват във всяка терапия. Самата терапия третира като генерална репетиция за живота. На едно място отправя следното предупреждение към своите бъдещи колеги: „Някои терапевти се натъкват на трудности, защото имат незадоволен сексуален живот или живеят в изолация, пречеща им да осъществяват подходящите и необходими сексуални контакти. Очевидно голяма грешка е практиката да се разглежда като възможност за подобни контакти.” В книгата е поместен и един извънредно любопитен разговор със самия Ървин Ялом. На въпроса, какво чете напоследък, той отговаря така: „Най-доброто художествено произведение, което съм чел през последните няколко години, е романът „Облакът Атлас“ на Дейвид Мичъл – гениално произведение. Чета и обичам няколко книги на Мураками, Рот и Пол Остър. Току-що препрочетох „Нашият общ приятел“ от Чарлс Дикенс и „Час по немски“ от Зигфрид Ленц – какви шедьоври!”

ПАЛАЧ НА ЛЮБОВТА (Хермес)
съдържа десет драматични истории на хора с психични проблеми, подирили психотерапевтична помощ от Ървин Ялом. С много вещина и съпричастност той им помага да се спуснат до неподозирани дълбини на психиката си, за да постигнат усещане за свобода. И тук присъстват страхът от смъртта и самотата, но също и самопрезрението, агресивността, сексуалната зависимост, затлъстяването... Преображението на тези личности е доказателство, че човек има силата да се конфронтира с истините на битието и способността да впрегне това познание в постигането на духовно израстване.

МАМА И СМИСЪЛЪТ НА ЖИВОТА (Колибри)
съдържа шест вълнуващи истории, извлечени от клиничния опит на д-р Ялом който отново ни потапя в тайните на срещата между пациент и психотерапевт и с изящния си стил изпитва границите между документалистика и белетристика. Героите му плуват в замъглените си сънища, минават през отчаянието и страховете си, през скръбта, властта на любовта, копнежа по взаимност, за да се изправят пред извечните въпроси на живота: за самотата и смъртта, за свободата и смисъла на съществуването. Това пътешествие към самопознанието и трансформацията, в което деликатно е поканен и читателят, осветява уникалния потенциал на всяко човешко взаимоотношение.

ЕКЗИСТЕНЦИАЛНА ПСИХОТЕРАПИЯ (Колибри)
се занимава с четирите базисни притеснения: смърт, свобода, изолация и безсмислие. Конфронтирането на човека с всеки от тези факти на живота изгражда съдържанието на екзистенциалния динамичен конфликт. Залагайки на клиничния си опит, емпирични изследвания, философски идеи и примери от световната литература, Ялом написва тази мащабна и изчерпателна книга, която може да послужи като интелектуална опора на всички онези терапевти, осъзнали несъвместимостта на своя опит с ортодоксалните теории. Екзистенциалните източници на неистов страх са познати, защото не са запазени единствено за психично разстроените. Авторът многократно подчертава, че те са част от човешкото състояние: „Е, би попитал някой, възможно ли е теория за психопатологията да се основава на фактори, които се преживяват от всеки човек? Отговорът, разбира се, е, че всеки човек преживява стреса от човешкото състояние по силно индивидуализиран начин.”


Прозата на Ялом е свидетелство за задълбочените му познания в областта на модерната философия. Колкото до драмите, нали си спомняте онази епиграма на Радой Ралин: „Драмите му – всичките съвременни! Само дето всички те са временни.” Д-р Ялом не пропуска да напомни на героите/пациентите си, че са тленни, че проблемите им са летливи. Съзнанието за края действа освобождаващо. Конфронтацията със смъртта служи като пробуждане. Лекува неврозите. Друг е въпросът, трябва ли да се докоснем до смъртта, за да изпитаме истинско усещане за свобода. 


Всички книги на Ървин Ялом:

Мимолетни създания, (Creatures of a Day)
Проблемът [на] Спиноза, (The Spinoza Problem)
Да се взреш във слънцето, (Staring at the Sun. Overcoming the Terror of Death)
Изцелението [на] Шопенхауер, (The Schopenhauer Cure)
Дарът на терапията, (The Gift of Therapy)
Мама и смисълът на живота, (Momma and the Meaning of Life)
Когато Ницше плака, (When Nietzsche Wept
Палач на любовта, (Love’s Executioner and Other Tales of Psychotherapy
Екзистенциална Психотерапия, (Existential Psychotherapy)
Все по-близо всеки ден, (Every Day Gets a Little Closer)
Лъжи на дивана, (Lying on the Couch)
The Yalom Reader
I’m Calling the Police (with Robert Berger)
Concise Guide to Group Psychotherapy (with S. Vinogradov)
Encounter Groups: First Facts (with M. A. Lieberman and M. B. Miles)
The Theory and Practice of Group Psychotherapy
Inpatient Group Psychotherapy





Ървин Ялом
Моят път към себе си
Мемоарите на един психиатър


Irvin D. Yalom
Оригинално заглавие: BECOMING MYSELF
Copyright © 2017 by Irvin D. Yalom
Translation rights arranged by Sandra Dijkstra Literary Agency
All rights reserved.
Translation Copyright © 2018 by Hermes Publishers

© Ангелин Димитров Мичев, преводач, 2018 г.
© Георги Атанасов Станков, оформление на корицата, 2018
© Издателска къща „Хермес“, 2018 г.
www.hermesbooks.com

http://4eti.me

ISBN 978-954-26-1843-0

